# 卷一
> 万历四十四年丙辰始，至四十八年庚申止




## 建州之始 

　　万历四十四年丙辰，大清朝建元天命，指中国为南朝，黄衣称朕，是为太祖。然是时犹称后金，后改大清。太祖登极凡十一年，至天启六年丙寅八月初十日止。

　　附记：康熙三年孟夏四日，先君子曰：予壮年时有华道士云：江右张真人北都建醮，伏坛久之，见天上诸神俱不在，惟关圣一人守天门而已。真人问诸神安在？圣曰：今新天子出世，诸神下界拥护矣。真人曰：圣何不往？圣曰：我受明朝厚恩，故不去。时神宗季年，天下犹晏如不信其说。至是始验。

　　是时灾异略载于纪异中，而犹有一二可志者。犹忆万历四十二年甲寅。三月二十六日午时，讹传倭至，城野狂奔，浙直皆同。时无锡老稚以争入城，而蹂躏死者甚众。四野见有赤身披发奔者。顷之杳然，至今故老犹谓阴兵乱也。异已。四十四年正月初三，南京天雨红雪，与唐贞元二年京师雨赤雪同。贞元，德宗年号也。四月京师大雷电雷火。五月江西大水。六月甲子夜京师异常风变，声若轰雷，刮倒正阳门外牌坊。天之示警为何如牟！而上于万几概置不理，宰相方从哲，徒以循默苟容而已。






## 萧子玉伪称都督 

　　万历四十五年丁巳，辽抚使辽阳材官萧子玉伪称都督，衔命使辽东。子玉盛其仪从临境，彼不郊迎。子玉大怒，诟之曰：天使俨临而大都督不出，是辱皇朝也；将归问罪。大清主闻之，欢然属橐鞬迎道左，供具甚丰腆。子玉大喜，相与尽欢。徐致诘不贡市之命。从容对曰：本部之蜜，犹天朝之五谷。五谷有不登之年，皇朝将谁是诘耶？本部五谷来花疏蜂死，是以不供。俟春枝花满，酿熟花衙，当复贡市如初。此琐耳，何烦圣虑？厚赠子玉，并辔而出。至别处，从马上拍子玉肩笑曰：汝是辽阳无籍萧子玉也，安得假称都督临我郊境？我非不能杀汝，奏之圣明，顾不忍贻天朝以辱耳。为我致意抚台，后毋再作许事。子玉狼狈西奔。抚台闻之，闭门累日（按辽抚疑即李维翰）。






## 抚顺城陷 

　　万历四十六年戊午四月十五日，大清以劲兵突执游击李永芳，城遂陷。因以汉字传檄清河，言有七事衔恨。大略以护北关等为辞。总兵张承允移师应援。二十日，大兵暂退，诱我师前，以万骑回绕夹攻，承允及副总兵顾廷相、游击梁汝贵死之。全军覆没。

　　京师震动。大清主年六十诞辰，八子称觞，议欲入边。四王曰：抚顺是我出入处，必先取之。今四月八日，闻李永芳大开马市，至二十五日止，边备必疏，宜先令五十人佯作马商，驱马五路入城为市，嗣即率兵五千，夜行至城下，举炮内外夹击，抚顺可得，他处不战自下矣。主从其计，即命总兵麻承塔于十四日为马商前行，四王统众夜至抚顺，吹笳为号。大清主又与诸王引精兵五千接应，十四夜半李永芳忽闻笳声大惊，又阖城声沸，火焰烛天。报大兵已入城矣，遂降于四王为副总兵，即剃发绯衣。






## 清河城陷 

　　闰四月大清主归汉人张儒绅等賷文请和，自称建州国汗。五月十九日，统众克抚安、三坌、白家冲三堡，侦报兵至如风雨，建州马，夏月喜淡河旁柳叶，兼与时会，合众近十万，北关惴惴不免。朝鲜已谐秦晋，李永芳亦降东缔姻。七月，大兵从鸦鹘关入。二十二日晨，围清河，参将邹储贤拒守援辽。游击张旆请战不从。大兵冒板挖墙，自寅至未，堕东北角，积尸上城。旆战死，储贤遥见李永芳招胁，大骂赴敌，亦死之。而城中拥兵六千四百余，唯束手待毙。自三坌至孤山，并遭焚毁，唯参将贺世贤于叆阳边外，纵击得首级百五十四。

　　闻大清主破清河，先一日，二子与张总戒夜饮极洽，酒酣，二子忽叩张云：屡劝家君止戈，而壮心不已，假令终违苦口，元戎何策御之？张总戒时已醉，盛称中国威德，兼扬己长，二子微笑而别，驱貂参车数十乘入城，貂参穷而军容见，因入据城门，延入诸骑。故清河之破，视抚顺尤速。自后破广宁、辽阳，总之先溃在中国，又遇大兵之善战善攻，故立破耳。

　　七月，赐总兵张承允谥，加祭三坛，予立祠，名旌忠。






## 刘、杜二将军败绩 

　　万历四十七年己未仲春二十有二日，杨经略镐用古行师，不刻日编阵，一军出西方，一军出西北，一军与北关会捣之，一军将海师，合高丽攻其东，西师大帅杜总戎松，而刘总戎綎将西北军，李如柏、马林等为后援，师号十二万，不满十万人。杜将军为西陲名将，勇且廉。戊午师出潞河，潞河人聚观之，挥汗湿邮亭，将军裸形示与人曰：杜松不识字武夫，惟不学读书人贪财害人耳。众见其刀箭癃如疹痘儿十朝时，间有红处，乃良肉也。相与挥涕，咨嗟而去。刘将军少年立功黔中，曾见其列骏马五十余，跳跃其间，来往轻于舞蝶，当征关酋时，于大营斩三大牯，头随刀落，刀三提而已。征东后平播酋，功最上，议者拟匹宁远功，会献俘所上，惟象床三十六，他物率不称。上心疑经略以下有私，遂停赏格。最后官都督，着成绩，挂简东归。时赴司道宴酒半，将家丁五百习艺战场，家居日费私财五十金，义死土，盖一日不忘报国者。时大兵精锐三万人应杜，而使别将将弱兵万余御刘，杜先战期三日抵浑河，浑河险穷处，从坦地横绝其中，以分东西者也。日已昃矣，诸将请安垒休息，明晨东渡。杜将军怒曰：义旗东指，孰抗颜行，乘胜而前，何期之有！遣人视河，河水不遮马腹，而河中浮小舟数十，将军大喜，谓天人俱助，且耻乘舟，将裸形策马。诸裨请授甲，将军大笑骂曰：入阵披坚，岂壮夫事，老夫束发从军，不知甲重几许。今日汝曹，乃以此相苦耶！不顾跃流而渡，诸军竞进。渡十之七，大兵使人决上流，师冲如雨，没于河者几千人，渡河将士反顾生寒，阵甫合而暮，黑雾障天，大兵万炬忽明，火光下斫暗中人，杜师不及张弓露刃，而将士成泥矣。大兵于火光中识杜总戎，争射之，脔其肉立尽，并获杜号矢。号矢者，军中称令箭，乃经略授之总戎，以驱策偏裨者。先是，刘总戎从西北渡破二寨，斩三千余人，大兵既破杜师，乃复将其精锐北应刘将军，使浙降人之点者，诈为杜将军材官，持号矢晨驰至刘将军营告急。曰杜师邀将军威灵，幸抵敌城，深入敌疆，虞攻之不继，敬遣材官某请将军会师夹攻。刘迟回良久。曰予与尔总戎雁行，安得传矢，是裨我也。伪官曰：矢虽以令偏裨，而令偏裨实不俟矢。此矢之发为事急取信计耳。刘不反思。吒曰：出师时相约传炮为号，今师抵城下，何不闻炮声？官随应日：敌地无烽火，晨始列骑代斥堠，此去敌城五十里，驰三里传一炮，不若一骑之驱较速。刘方首肯，而伪官已叩首驰出交和矣。还报我师曰：刘将军俟炮乃行，于是师中下令传炮，而炮未传前，刘心已动，恐杜将军独有其功。令诸将拔营而东，老弱各人持鹿角，绕营如城，遇敌则置鹿角于地，转睫成营，敌骑不能冲突，兵得以暇，列置火具，敌前队毙于火攻，则不能进，我乘间出劲骑格斗，肆出肆入，疲则还营少休，而令息者贾勇。且刘之火器妙绝诸军，生平所恃以无衡者此也。始闻炮声，犹敦阵而行，行未二十里，炮声益喧，心摇摇惟恐足之不前，设杜先入城，则宿名顿堕，乃下令弃鹿角而趋，行里许而伏兵四起，刘旅不复整矣。长技不及一施，众遂歼焉。

　　按刘綎攻倭酋，在万历二十六年戊戌十一月十七日五鼓也。时在朝鲜地。又二十八年庚子二月十五，刘綎破播州杨应龙兵于綦江三峒，三月二十九日人娄山关，万峰插天，中通一线，师从间道攀藤鱼贯入，至六月初七遂破大城，应龙缢。

　　予闻大兵获浙之降人，一兄一弟，将斩其兄，其弟请释曰：汝能绐将军来，则释其兄。其弟以救兄心急，从之。大兵遂留兄为质，而遣其弟往焉。先君子尝云：无锡秦灯，力举千筋，闻滁州武状元陈锡多力，往与之角，将柏木八仙台列十六簋，果盒悉具，设酒二爵，秦灯只手握案足，能举而不能行。陈锡则能行。力较大矣。然仅数步而止耳。惟刘綎绕庭三匝，而爵簋如故，其力更有独绝者。

　　去吾乡六里悟空有寺，寺有老僧，自言少年时尝为刘綎小卒，刘善舞刀，故世号刘大刀，每战还营以力竭，即仰卧营中，血集甲手，握刀不解，为血所凝，渍于汤中，久之乃解。此僧亲侍，故见之。

　　通纪云：戊午抚顺清河相继陷，上特起废将李如柏总辽镇兵，及征废将杜松屯山海关，刘綎、柴国柱等赴京调度。时杨镐以辽旧抚推兵部侍郎，命往经略，赐剑一。九月东方有白气长竟天，其占为彗及蚩尤旗象主兵。而星陨、地震报相踵，海州遥见白虹贯日。如日并出者三，白气直罩城上。己未二月十一日，杨镐誓师辽阳，凡分四路，马林率游击麻岩丁碧等，从靖安堡出边趋开铁，及都司窦永澄督北关之众攻其北。杜松率都司刘遇节等从抚顺关出边趋沈阳攻其西。沈阳路最冲，以保定总兵王宣、原任总兵赵梦麟并隶戏下，李如柏率参将贺世贤、李怀忠等从鸦鹘关出边趋清河攻其南。刘綎率都司祖天定等从抚马佃出边趋宽奠。及都司乔一琦督朝鲜之众攻其东。期二十一日先后出师。会十八日夜司天占火星逆行。二十日京师风霾昼晦黄尘四塞，有顷赤光射人如血。其占四彝来侵。上谕东征将士备边三月。杜松越五岭关前抵浑河，弃车营利半渡，敌万余忽遮击冲其师为二。松血战突围自午至酉，力竭师歼焉。马林改由三坌出塞，翌日方抵二道关。遇敌乘胜来攻亦败绩，刘綎独纵兵马家寨口深入三百余里，克十余寨。初四日敌诡汉卒装诱堕重围夹攻，众遂溃。綎及军锋刘招孙等并阵殁。惟清河一路，李如柏以经略令箭撤回获全，先是綎出师，日五星斗于东方，松垂发牙旗折为二。又堡中军库灾，火器尽毁。白气竟天三匝。识者豫知为败征云。及报至，举朝气索，谕杨镐戴罪视事，廷议李如柏逗遛独全，疑有谬巧，遣其弟都督李如桢代将，撤如柏候勘。

　　附记：

　　杜松与刘遇节至沈阳行二日，至浑河，松领五千人先渡，遇节随后半渡，敌一鸣笳，万骑突至，方抵北岸，敌分两队，一围松，一围遇节。松轮长枪大战，出重围遇敌将哈都。哈都被刺走以诱松，松追至山前复战，敌兵见之，不围杜师，独围杜松、哈都二人。

　　杜师亦趋至，拥山下不杀入。松跃马欲出，而四围如铁，遂殊死战。自午至酉师尽覆，因杨镐誓师，先泄军机故也。哈都、哈真二将，即以胜兵围马林于关口。后营被伤，乃金白、窦永澄所统者。马林率师趋救，敌兵不知两军，遂惊走。

　　哈都潜率兵从后杀入，马师不及备，被伤二千，林收兵渡河，南岸驻扎，刘綎率师自牛毛寨进至马家寨，二寨俱敌营，綎进战连破十余阵，追入三百余里。然綎久战亦疲矣，遂驻营休兵。一日忽报杜松战胜云云，遂堕计，綎与两王子力战，自巳至酉胜负不分，四王子退走，綎不知计，追四里，四王子发矢中綎左臂，綎一手拔箭，一手轮刀复战，面复中一矢。一王子乘势杀之。时义子刘招孙前救。见綎已死，下马负尸，右手持刀战两王子，被四王子一矢中心而死杨镐逮治 

　　八月十三日，上遣缇骑逮治杨镐。九月二十六日，刑科参失机诸臣功罪状：参看得杨镐丧师失地，据法罪原难逭。而哓哓置辩。曰未尝私李如柏也，曰杜松故违节制也，曰马上督催不敢抗违也，不思如柏乃辽东大将，当时四路并进，何不以大将当关而乃以清河与如柏，故令杜松出抚顺耶？在如柏怯懦畏敌，本无求战之意，故再出辄逃，而镐以令箭招之，说者谓令箭先藏柏身，托之传自于镐，则镐之私庇如柏甚明，不然杜松轻进，何不用一箭令退，而独于如柏汲汲也。杜松廉勇久着，有古名将风，闻镐将出师，杜松谓兵饷未充，士卒不习，将领未协，不便大举。镐贪功自用，径行不听，松乃密遣人进关投揭当事，冀缓其师，而如柏侦知，令人于关外邀回，重责十棍，致松谋不行，兵受其创，见有松侄总兵杜文焕抱愤投揭可问。即此举动，已含陷松之毒矣。乃誓师时如柏佯与松洒酒拜别，曰吾以头功让汝。松磊落丈夫，慨信不疑，贾勇先登，不知如柏早已布置奸人，为松乡导，诱其暗入奸伏，盖敌素所畏者松与刘綎也。先得镐告示，悉其精锐，潜伏抚顺一路，独以当松。松果为乡导所诱，如柏先逃，望援不至，遂碎首沦没，寸骨不存，刘綎亦复血战，一时死敌。是松之死，实镐与如柏同谋计陷。坏此长城，为异日和戎之地，而乃曰三路之败，总由杜松故违节制耶。在镐为此丧心之言，计欲自脱。而遂转相流布，不念其死敌，而且没其功。松死不瞑目矣。严诘催战，固奉有明旨，独不思将在外君命有所不受乎？即不然而以抗违被逮，不犹愈于以败衄伏辜耶？即令口如悬河，其如法在不赦，至李如桢与周永春失陷开原，明旨曰：开原失陷，抚臣责任封疆，岂能无罪？则其罪视如柏，俱一体之人。况辽事未平，有罪无功，仍宜单论其罪。如柏虽先雉经，尚当跪斩，镐等若容兔脱，是谓无刑。






## 熊廷弼经略辽阳 

　　六月十五夜，大兵数万骑乘虚直薄开原，孤城立下。十九日，以三万围镇西堡，沈铁奔溃，上乃擢熊廷弼代杨镐经略，廷弼请恢复开原，上赐剑，廷弼单骑就道。八月二日，廷弼受代。翌日，入辽阳，斩阵逃游击刘遇节等，设坛躬祭抚清开铁死事军民。

　　廷弼疏称沈阳空城难守，不如还守辽阳。上谕酌略缓急，因决策守辽阳，挑壕筑垣，借水为防。






## 纪异 

　　自古有国家者，一代之兴，必有绝异之休祥，着于始；一代之亡，亦必有非常之灾祲，兆于前。验之天地，征之人物，断断不爽者。万历三十四年丙午三月，鸡鸣候，西南方天上悬一关刀，口向上，凡一月而灭。五月遂生李自成，兵象见矣。三十六年戊申，南京大水，禾黍俱无，凤翔袁应泰为淮徐道，黄河出碑文云：碑出干戈动，江东血水流。荒茫天地乱，发难鬼神愁。末云洪武元年青田刘伯温书。未几，应泰经略辽东，丧师失地殆无虚日。

　　四十四年丙辰，广宁妇生一猴二角。是年，清朝建国号大清。太祖武皇帝即位，建元天命，开科取士，始有会元。而中朝会元沈同和以弊发除名，洪承畴登进士；是清有元而明无元。承畴后为清之勋臣，俱天也。二月二十五日，南京地震自西北来有声。山东地震龙斗。正阳门河水三里赤如溃血。京师大震。陕西牛产犊，人头人面。六月二十三日，蜻蜓自东南来，环飞蔽天，高者极青冥，卑及檐楹而止，仿佛如北方大风扬尘沙，莫能名其多也；人云海风吹来者。秀水有异鸟人头鸟身集于树，竟日乃去。大旱，秋旱尤盛，定远富农刘子元捕蝗甚力，蝗如片云坠下，将子元田顷刻食尽。

　　四十五年丁巳，江南鼠异，自五月下旬起，千万成群，衔尾渡江而南，穴处食苗。

　　四十八年庚申，蚩尤旗见，圆削而长二十余丈，首钜尾细，白光凝云，若悬刃然，逾半月始隐。

　　一野史云：四十六年戊午八月，彗星东起长数十丈，阔四五尺，本粗末锐，其形如刀，自巽而干，光芒映耀，即蚩尤旗也。自八月初见，至十月终始隐。是星见主天下大乱（此野史一段乃辛亥四月九日社{土夅}王馆补书）。






## 光宗贞皇帝 

　　帝讳常洛，神宗之子，万历十年壬午生。至二十二年甲午出阁讲学，时年十三岁。岐嶷不凡，读书成诵，作字有法。故事：每讲，阁臣一人入直看讲，讲案前有铜双鹤，叩头毕，从铜鹤下转东西面立，一阁臣误出铜鹤上，帝嘱内侍曰：移铜鹤近前些，虽不明言，意在默寓，众皆叹服。一日，讲巧言乱德。讲章曰：以是为非，以非为是。刘幼安当直，既敷衍毕。因问曰：何以谓之乱德？帝朗然答曰：颠倒是非。盖化词臣之句而檃括之，更觉明切。讲官焦竑请问维皇上帝，降衷于下民，若有恒性大义。答曰：只天命之谓性是已。讲官董其昌请问择可劳而劳之。答曰：所谓不轻用民力也。讲官叹服。四十三年乙卯帝年三十四，时居青宫，有张差梃击一事，神宗在慈宁宫，问帝曰：你有何话说来。帝知神宗旨，乃曰：似此风癫之人，决了便罢，不许株连。又曰：我父子何等亲爱，诸臣无听流言，为不忠之臣，使我为不孝之子。神宗始悦。四十八年庚申八月朔，即帝位，时年三十九矣。九月朔，帝崩，凡登极一月，诏以八月以后称泰昌元年。明年改元天启云。






## 附前梃击青宫一案 

　　初万历四十三年乙卯五月初四日，蓦有男子闯入东宫，以梃掊仆守门内侍一人，韩永用等呼集执之，送部鞫审。是犯姓张名差，御史刘廷元疏言迹涉风魔，貌如黠猾，刑部郎中胡士相等定为风癫，提牢官王之采重加讦问，言有马三道诱至庞、刘二太监处，语多涉郑国泰。国泰出揭自白。科臣何士晋请穷其事，上大怒因召百官进。百官膝而前，时太子、三皇孙俱侍。上曰：昨有风癫张差突入东宫伤人，此是异事，与朕何与？外庭有许多闲说，尔等谁无父子，乃欲离间我父子耶？止将有名人张差、庞保、刘成，即时凌迟处死。其余不许波及无辜一人。寻执太子手，示群臣曰：此儿极孝，我极爱惜他。时御史刘光复伏于众中，喜极扬言曰：陛下极慈爱，太子极仁孝。因班联稍后，声颇高，上误以为别有所争。命中涓拿下，承旨者梃杖交下，上令押朝房待旨。怒稍夷，又以手约太子体曰：彼从六尺孤，养至今成丈夫矣。我有别意，何不于此时更置。至今长成，又何疑耶？寻诛张差于市，毙庞、刘于内庭，事遂寝。于是罢王之采官，补何士晋于外。






## 红丸一案 

　　八月二十九日，李可灼进药，明日光宗崩。九月初三日丁丑御史王安舜，参李可灼进红丸罪状。言臣接邸报，奉令旨赏可灼银五十两。夫可灼敢以无方无制之药，驾言金丹，且唱言精知子平五星，夭寿莫逃，此不过借此以塞外廷之议耳。奉令旨李可灼于先帝病革之时，具本进药不效，殊失敬慎，但亦臣爱君之意。姑从轻罚俸一年。

　　杨涟论内官崔文升用药之误，言帝疾法宜清补，文升反投以相反相伐之剂云云。此八月二十四日疏。九月三日，御史郑宗周请下文升法司严鞫，言往岁张差之变，祸几不测，张差之后因有文升，致先帝一旦崩逝，当寸斩之。结事惠世扬奏崔文升轻用剥伐之药，伤损先帝。科臣台臣论之，辅臣方从哲，又何心而代拟出脱。南京太常寺少卿曹珍疏，请究医药奸党阴谋，谓当与先年梃击青宫，同一奸谋云。南台御史傅宗皋论崔文升用药之误。御史马逢皋、南御史李希孔交章劾文升用药之故，宜正典刑。刑部主事王之采奏请复先帝之仇，论李选侍、郑贵妃、崔文升、李可灼共一线索。礼部尚书孙慎行参方从哲、李可灼进药之罪。吏部尚书张问达会同户部尚书汪应蛟等公奏曰：李可灼非医官也，一旦以红丸轻进，而龙驭上升，罪胜诛乎？崔文升身历提督，当可灼进红丸之时，何不详察，罪又在可灼上矣。上谕李可灼拿解法司究问正罪。崔文升发遣南京三年。戍可灼。御史郭如楚，论李可灼之罪。

　　光熹时有三案，三案者，挺击、红丸与移宫也。移宫一案，已具于杨涟传后。






## 熹宗登极 

　　熹宗，光宗之子，万历四十八年庚申九月初六日登极，即泰昌之元年也。






## 顾慥论辽事 

　　九月十二日，御史顾慥奏曰：十月十二日，东兵以万骑由抚顺关、万骑由东州堡入深至潭河，总兵贺世贤、柴国柱设防沈阳却之。然阅姚宗文之疏，谓六月失事，焚掠太惨，村屯一空；专制阃外，胡匿不以闻？昨见贺世贤塘报，则仅仅斩一级、获一盔、夺四鞑马耳，而遂诵功于部院，不亦羞朝廷而贻敌人笑耶？且士马物故，不知几何，而尚哆口辽城之无恙乎？今年八百万、来年八百万，除天助云云乃可；不然，水潦旱蝗所在见告，此八百万者，安能岁岁而输之？臣恐民穷财尽、盗贼蜂起，忧不在三韩而在萧墙之内矣。

　　自熹宗立，饥馑荐臻，不数载而流寇起，卒亡天下，助疏如操左券。






## 河清 

　　八月十五日，临巩阑州之间巳时见河流上泛白，至申时澈底澄清，上下数十里，一望无际。至十七日未时照旧浊流，共清三日。临巩道与户部郎中黄{大足}亲诣河桥目睹。至九月二十二日乙未，陕西抚臣李起元奏上。

　　时天变地震与物怪多矣，而兹河清者何？子闻黄河清圣人生，以衰晚而望至德，必不可得之数也。






## 杨嗣昌奏岁饥 

　　八月二十三日戊辰，饷司杨嗣昌奏言：臣在应天，闻淮北居民食草根树皮至尽，甚或数家村舍，合门妇子，并命于豆箕菱秆；比渡江后，灶户之抢食稻，饥民之抢漕粮，所在纷纭。犹曰去年荒歉之所致也。至于江南未尝有赤地之灾，稽天之浸，竟不知何故汹汹嗷嗷，一入镇江，斗米百钱，渐至苏松，增长至百三四十而犹未已。商船盼不到关，米肆几于罢市，小民垂橐，偶语思图一逞为快。甚有榜帖路约，堆柴封烧第宅，幸赖当事齐之以法，一时扑灭无余。然顾瞻闲左，民穷财尽，今日百姓尚知讨贼，尚可催科，只恐百姓自己作贼，谁为我皇上催科者？

　　百姓自己作贼六字，十年来不幸而中。






## 熊廷弼回籍 

　　九月十五日己丑，御史冯三元论经略熊廷弼无谋者八、欺君者三。廷弼乞罢。杨涟奏曰：议经略者终难抹杀其功，怜经略者亦难掩饰其咎。功在支撑辛苦得一载之幸安，咎在积衰难振，怅万全之无策。二十二日，御史张修德请贬窜廷弼。廷弼上疏求勘。因陈守辽之功。户科王继昌奉旨会议。奏曰：廷弼挂众议者三。以镘骂为气魄，将帅不为用，不能成功一。始初不能用辽人，客兵蹂躏辽地，辽人离心，不能成功二。动天下兵，靡财浩费，所过驿骚，叛者淫劫，不能成功三。

　　廷弼乞罢疏曰：辽师三路覆没，再陷开原，职始驱嬴卒数百人，跄跟出关，至杏山而铁岭报失。当是时河东士民谓辽必亡，纷纷夺门而逃也；文武官谓辽必亡，各私备马匹为走计也；各道谓辽必亡，遣开原道韩善、分守道阎鸣泰往沈，皆不行，而鸣泰且途哭而返，河西谓辽必亡，议增海州三坌河戍，为广宁固门户也；关内谓辽必亡，且留自备而不肯转饷也；通国谓辽必亡，不欲发军器火药而恐再为寇资也；大小各衙门谓辽必亡，恐敌遂至京师而昼夜搬家眷以移也；中外诸臣谓辽必亡，不议守山海都门，则议戍海州为辽阳退步，戍金伏为山东塘埤也。即敌亦谓辽必亡，而欲坐殿以建都也。其间惶惶之状，不能以旦夕待，而今何以转亡为存，地方安堵，举朝帖席而卧也。此必非不操练、不部署、不抚辑，专事工作而尚威刑者所能致也。至谓职拥兵十余万不能大入大创，小入小创，斩贼擒王，而殃民蹙地，为敌人所笑，诚有如所叹者，第言斩贼擒王之事，于此日之兵之将，且勿易言也。令箭催而张帅殒命，马上催而三路丧师，职于今日何敢轻率云云。遂缴还上方，席稿待罪。上命廷弼解任回籍听勘。十月初十日，以巡抚袁应泰经略辽东。

　　廷弼交代疏曰：去秋辽阳以北，弃城而逃，今自沈奉以南不但本城逃者复归，而开铁蒲河以南，不知日集几许，各处商客增来几许，此交代之人民也。清抚、开铁、蒲伊汛等城，咸为敌陷，虽未遽复，而沈阳、奉集、宽叆、醮阳、长永、宽奠，皆弃城也，今皆复守，而辽阳无论已，此交代之城堡也。去秋辽城止弱马兵四五千人，川兵万人，沈阳戍兵万余人，今援兵募兵计十三万，各堡渐有屯集，各城渐有设防，此交代之兵马也。自去年八月起，今年九月终，止通共用银二百三十一万余两，米豆用一百余万石，不知一年虚糜八百万之语，是从何来？此交代之钱粮也。各色军器，除疏请内库咨取各边不计外，打造过大炮重二百斤已上者以数百计，百斤六八十斤者以数百计，百子炮以千计，三眼统鸟统以七千余计，其余盔甲、胸包、臂手、甲梁、战车、枪刀、弓箭，以及钢轮、火人、火马、火罐、钉獗、牌楯等项。皆以数千万计，此交代之器械也。何一件非职大声疾呼，争口斗气所得，何一事非职废寝忘餮，吐血呕肝所干办？何一处非职身亲脚到口筹手画所亲授？一切地方极繁、极难事体，有边才数年经营不定者，一年而当之，而为臣者亦难矣。年来庙堂议论，全不言军中情实，而第凭塘报敌缓急以为说。前冬去春敌以冰雪稍缓，辄哄然言师老财匮，马上催战。及败又愀然噤口不敢道一战字。比见职收拾才定，而愀然者又复哄然，急急责战矣。毕竟矮人观场，有何真见。至如用李如柏、李如桢，裁巡抚，添巡抚，起赞画，用阅科，议督护，何非台省所建，何尝有一效，地方事当听地方官为之。彼既处凶地，着重担，自能区处停妥干办紧急，何用拾帖括语，徒乱人意，而一不从，辄艴然怒，若此后议论不省，则经略必无所措手足矣。此臣为经略与封疆并国家虑者也。







# 卷二

> 天启元年辛酉始、至七年丁卯止



## 沈阳陷

　　总兵贺世贤驻沈阳。正月大兵数万骑抵浑河，昏候报渡河近城矣。世贤大惊，备火药于堞间，登城望大兵尚离城四里即命发炮，未伤一骑而火药已尽。须臾围城。次日副总戎尤世功率万人出战，杀伤过半而返。坚守不出，经略袁应泰得报，命参将王世科率五千人赴援，敌将哈都杀之，军尽降。攻围十日北门破，世贤启西门单骑走，不数里至双溪，遇李永芳哨骑五百，遂请降。与永芳同马入沈阳城。大兵授副总兵。沈阳既陷，大清以此城为王都号曰沈京。
　　

## 辽阳陷 

　　天启元年三月二十日，辽阳陷。先是，经略袁应泰闻沈阳陷，与巡按张铨、分守道何廷魁、监军道崔儒秀等会议，忽报大兵自四里铺至矣，命总兵侯世禄，出敌，遇哈都、哈真二将合战，自午至戌胜负未分，遂收兵，至东山驻营。大兵乘夜攻小西门，应泰命发火器达旦。大兵死伤颇众，火器亦尽。令监军牛维曜出小南门助侯世禄再战，维曜中流矢师溃。世禄不支亦走。应泰与张铨、何廷魁、崔儒秀城上见之，知事败，乃曰：本院奉命专征，欲恢复疆土，上报朝廷，下安百姓，无如天数至此，使谋臣不能决策，勇将不能奏功，辽阳会城危在指顾，若退守河西，不惟无颜面圣，抑且羞见诸将士，愿缴尚方，誓以身殉。公等无阃外责可速出城收拾余烬为退守河西计。铨等曰：我辈皆受国恩，今日患难时，正当捐躯报国，愿相从地下，同为厉鬼击敌耳。言未讫，四门报攻城，各分门而守。顷之小西门火起，大兵已登城。小南门内应开门兵大入，应泰在东城楼拜阙谢恩取剑自刎。儒秀缢死。张铨死守北门，见李永芳攻城大骂背国忘君逆贼。永芳佯不闻，厉声叱兵攻益急，须臾城破，铨于城楼，犹骂不绝口。大兵登城杀之。遍城火起，哭声震地。何廷魁回署，与一妻二女投园井而死。

　　附记

　　辽阳生员杨某，顺治十七年总督松江，与无锡进士刘果远会饮，演梨园酒酣，杨拍案呼曰：此板误矣。刘间曰：老总台精审音律乎：杨曰：予命亦藉是获存。初辽东之破也，恐民贫思乱，先拘贫民杀尽，又二年恐民富聚众致乱，复尽杀之。惟四等人不杀。一等皮工，能为快鞋不杀。二等木工，能作器用，不杀。三等针工能缝裘帽不杀。四等优人能歌汉曲，不杀。惟欲杀秀士。

　　时予为谋生思得寸进，闭户读书，面颇肥白，被获，问曰：汝得非秀士乎。对日：非也。优人耳。曰：优人必善歌，汝试歌之，予遂唱四平腔一曲始得释。杨述竟，即于筵间亲点板歌一阕而罢。






## 袁应泰传 

　　袁应泰，字大来号位宇，凤翔人。万历乙未进士，除临漳知县，筑长堤四十余里，以御漳水，升工部主事。又备兵淮徐以岁饥发赈，被参移疾归。起河南参政，备兵永平。会边报警，庚申八月初九升佥都御史巡抚辽东。熊廷弼既以人言去任，十月初十乃升兵部侍郎，赐剑经略辽东，既至辽，上疏言：臣父遗书，命臣不得请告乞骸，病医于斯，死葬于斯，如以罪蒙谴，亦愿编为士伍以杀敌，不敢入山海关一步。有旨褒答。初熊廷弼守辽阳部署严整，应泰至微有改张，而收降一事，殊不厌人心。应泰谓西人以食尽投东，东辄抚为锐师，姑收之以壮我而孤敌，计良便。迨沈阳破，监军欲诛降人，就缚矣，应泰验其背负重创慰遣之，而骂缚者，既与死难诸臣积相左，而他苟活者无所诿辜。竞曰：辽不自亡，降人亡之云。城陷应泰于城楼上望阙拜疏曰：臣至辽见人心不固，不可以守，是以有死辽葬辽之誓，今果陷，臣力竭而死，望皇上收拾人心为恢复计。复寄书辞其父，遂自缢死。内淫姚居秀从之。仆唐世明凭尸大恸，纵火焚楼而死。朝廷以应泰妄，收降人，轻信叛将，致亡沈辽，及明年十月始得赠兵部尚书予祭，荫一子入监云。






## 张铨殉节 

　　公讳铨，字宇衡，号见平，山西沁水人。万历甲辰进士，授保定推官，入为浙江道御史，以忧归，起按江右。会东事棘，巡按辽东，袁应泰方以受降，公曰辽祸在此矣。力争不得，及辽阳被围，公与应泰婴城守。应泰曰：泰不才，待罪经略，当以身殉之，按臣无阃外责，尚可收拾余烬，为退守河西计。公曰：不然。吾世受国恩，岂有城破身存之理，城陷，大兵拥公出署。公不屈，将杀之，比出门，复引公还，好言慰之。公终不屈，乃令二人强扶上马，送还署。至署门，向北阙五拜曰：臣不能报皇上；复呼父母四拜曰：儿不得事父母，乃自经死之。公美须髯好读书，在江西着春秋补传若干卷，赠大理寺卿，再赠兵部尚书，谥忠烈，予祭葬，荫一子锦衣世指挥佥事。建祠名日昭忠。而特擢公父大理卿五典至兵部尚书，而与公同死者又有按察司副使何廷魁、佥事崔儒秀。

　　公死事，与他载微异。然杀与缢，总归殉节而已。






## 何廷魁投井 

　　何廷魁，字汝谦，山西大同人，万历辛丑进士，授泾县知县，改令宁晋。入为刑部主事，升归德知府，擢西宁副使，降黎平知府，寻备兵辽阳，与袁应泰多抵牾，争纳降事不得，乃贻书家人曰：吾不知死所矣。沈阳陷，同事者争遣其孥，公曰：吾不敢为民望。大兵济河，请于应泰，乘半渡急击。不听。及薄城未合，请悉锐御之，又不听。城陷，还署，怀印自投于井。妾高氏、金氏从之。婢仆六人，一时同死。赠光禄寺卿，再赠大理寺卿，谥忠愍，荫一子，锦衣世百户，赐祭，祀昭忠。






## 崔儒秀自缢 

　　崔儒秀，号儆初，河南陕州人。万历戊戌进士，除掖县知县，与要人忤，屏居数年，补降调翼城。尝格杀大盗，升刑部主事，左迁令交安，复入为户部主事，升山东佥事。饬开原兵备，而开原亡矣。公散家资，募健儿八百人，辞墓而行。公既以能吏闻，复究心兵法，及行阵器械之制，旁及奇门六壬太乙之属，无不通晓。应泰倾心任之。亡何，纳降起，公力谏不听。贺帅世贤有异图，公讽之，质其家于辽阳。大兵攻奉集堡，小衄而去，寻举众攻辽阳，公分守东城，矢集如雨，不少却。顷之，应泰所简精兵自溃，降兵竞起，刃人于衢。城开。公恸哭，戎服北向再拜，步至都司厅事自经死。赠光禄寺卿，再赠大理寺卿，荫一子锦衣世百户，赐祭，祀昭忠。而武臣死者。尤世功、陈策、童仲揆、张名世、吴之杰、周敦吉、戚金、邓起袭、秦邦屏、饷司陈尧甫、段展及邦屏姊土官秦氏，并得赠恤云。






## 广宁溃 

　　辽东经略熊廷弼主守，驻闾阳；巡抚王化贞主战，驻广宁。三人议论遂成水火，此致败之由也。天启二年壬戌正月，化贞疏言臣愿请兵六万进战，一举荡平，且与粘化定盟，及虎墩、免憨歃血，又用辽将孙得功为先锋，欲共杀敌。廷弼俱言不可信。化贞不从。

　　大兵临河欲渡，总兵刘渠驻兵振武，飞书告急。化贞招外兵万众至边，策敌必不敢渡柳河，欲令部将罗万言哨卒过河诱之来入，以骁骑蹙之，可以大创，各道以为非计，乃止。大兵渡河，逼西平堡，罗一贵坚守一日夜，大兵颇被伤，将解围，复攻振武。总兵刘渠方集，有先锋孙得功乃化贞所任心腹骁将也，推渠当先，未及战，得功呼曰：兵败矣，率所部走渠略阵，马蹶被杀。

　　祁秉忠扶病上马中箭死，李永芳复环攻，西平城陷。一贵自刎。得功走入广宁，疾呼军民宜早剃头归降，因命其党封府库以待，一城哄然，率夺门走，化贞方晨起视书，西将江朝栋排门入呼曰：满城人走空矣。化贞股栗不知所为，而所坐马已为心腹将窃去，仓皇整行李四箱，以二橐驼载之，而自骑朝栋马以行，及门，乱兵诃止，将缚之，朝栋后至，持刀与斗，乃得出。得功遂踞城附敌。

　　此正月二十二日事。广宁既溃，化贞所招外兵大肆杀掠，逃军和之，难民西奔者十不得一，损弃幼小于途，蹂践死者相望。化贞从数骑走闾阳边，熊廷弼自右屯引兵至，止焉。化贞向廷弼而哭，廷弼顾笑曰：六万军荡平辽阳，竟何如？化贞惭，寻向廷弼议固守宁前计。廷弼曰：晚矣，公不受绐慕战，不撤广宁兵于振武，当无今日。此时兵溃之势，谁与为守？惟有护百万之生灵入关，勿以资敌足矣。乃整众西行，化贞与宁前道张应吾殿后。时大兵以东无追逼者，故得缓辔以施，总督王象干一一验放入关。

　　按臣方震儒在广宁尚卧未起，闻抚臣走单骑走，亦单骑走，监军牛维嚁、邢慎言随之。高出、胡嘉栋、韩初命随经略走关上，惟高邦佐留松山沐浴衣冠向西再拜缢死。其仆高厚亦从死焉。






## 高邦佐自缢 

　　高邦佐，字以道，山西襄陵人。万历己未进士，授寿光知县，招抚流移，为山东循良第一。入为户部主事，出守永平，升副使备兵天津，升陕西参政。丁艰归，服阕备兵蓟州，寻乞义归。会辽事孔棘，奉命以参政兼佥事，分巡东宁，顾经、抚不和，西酋内讧，势且莫支。公不得已，具文请告，已得允，而正月二十日大兵渡三坌河矣。广宁官吏皆遁，人多劝公西走，且谓请告之身，可以无死。公曰：吾一日在事，则一日臣子也。若偷生入关，何面目见天下士？乃作书与母太淑人杨氏诀。以匹马二仆走松山，乞援于经略。公知必不可为，乃亲书一纸，令家童持信入关。其略曰：本道奉命分巡广宁，家有九旬之母，绝裾出山，抵任以来，饮食具废，意图肃清迅扫，仰报君父。不意天不厌乱，三坌失守，惟有一死以殉封疆耳。除西向叩阙、南向拜母，自经公署，以明臣节外，所有随任家童二名，遣还原籍报信。诚恐关津阻滞，合给印批。遂整冠束带再拜，以印绶自经。二仆高永、高厚谓不忍主人独去，无给使令地下者，恸哭争死，永遂以书付厚，抱公尸呼号抢地，仰就其绶尾自缢。时，大兵且迫，经略命举火并二尸及公署焚之，未及以马票给厚。厚年仅十九，有武弁卢科，感公德，弃家护厚入关。有旨赠公光禄寺卿，再赠大理寺卿，谥忠节，赐祭葬，荫一子锦衣世百户，立祠。义仆高永优恤银二十两。






## 罗一贵自刎 

　　参将罗一贵，守西平。大兵攻之，一日一夜不下，炮伤六七千人，尸与城平。大兵夜半布十面云梯，竟不能下，李永芳知守将为一贵，欲招降之。一贵在城大骂曰：岂不知罗一贵是好汉，肯降尔乎？亦竖招降旗。永芳四面环攻，三进三却，城中火药尽，一贵遂自刎死。






## 五监军 

　　高出，胡嘉栋，韩初命，牛象干，刑慎言，时称同逃五监军。盖三路之败，亦有五监军，上命官旗拿解高出，胡嘉栋来京究问。






## 附记 

　　西夷以憨为主，憨之顺逆，西夷所视为向背。王化贞初意虎憨外助，永芳内应，侥幸浪战，守备不设，不觉堕计。又孙得功昔居贺世贤麾下，世贤东降，驰书得功约内应，故对阵时得功忽分兵二翼退后。让刘渠当先，出马才一交锋，得功率众先奔，刘兵见后帅奔，亦相奔溃，而渠被敌将哈都刺死。此时大兵尚不信得功等投降之心是实，按兵不进。熊廷弼引兵五千至，见广宁已溃，遂率众入山海关。以化贞言，失在柔而愚，信间谍，轻信辽人。以廷弼言，失在刚而愎，不为预备。然化真匹马就逮，百姓遮道而哭，呐喊三声。廷弼回京听勘，单骑夜行，百姓若罔闻知，绝无一送；则宽严之分，刚柔之别也。御史谢文锦疏曰：廷弼责在虽重，事权实轻，不幸与本兵相忤，系手缚足，展布无由，虽欲图固守而不可得。化页意气既锐，荧惑复多，又不幸有本兵为主，言听计从，所请如意，虽欲不言战而不可得。是二臣之陷于辟者，实本兵张鹤鸣致之。且运筹决胜，职在中枢，而视诟谇嚣凌，漫无定画，明分左右之袒，激成水火之形，以致断送河西，震撼山海。本兵其何辞以解于众？按熊廷弼号芝冈，楚人，吾邑邹迪光督学三楚拔之。盖由武、入文者也。未几登进士，督学江南，岁试时用封皮二条，将诸生自耳及肩封之，使不得左右顾。劣等被笞，有被笞而入学者。其待文士严酷若此，则御军可知矣。然廷弼本胆气过人者，宜不畏战而反主守。是知彼知己，能刚能柔一等人，真可将矣。然守定后战，今日上揭，明日上疏，与枢抚争执成仇，未免齿牙过利。台省诸臣复多有隙，崔呈秀又最恨之，廷弼既与朝臣多怨，无功诛，有功亦诛，止争先后耳。惟有解印南归，可免吏议，恋栈豆遂及于难，有以也。谢文锦疏云：经抚之罪，朝廷自有处分，决不意为轻重，乃幸灾乐祸者，欲藉是以报其宿憾，或请速逮经略，或请速斩经略，而抚臣身任封疆，若漠然事外可不问者。近且欲甘心延弼，而以化贞仍移蓟镇。是非至此，颠倒已极，其何以服经抚？又何以服天下后世之人？浊此疏为平心之论。及上命刑部尚书王纪、左都御史邹元标、大理寺卿周应秋会审，熊延弼一跪就起，言从田间起，原议住扎山海，并无住扎广宁字样，一躬投一招揭。邹都宪云：失地丧城，功罪一体，难辞其责。公进刑部，是非自明。廷躬相争多时。王纪曰：公不肯进狱，暂到天仙庵住一日。请旨定夺。廷弼遂自请诏狱。邹王云：请过王巡抚来。化贞跪下大哭。言经略先不听我过河大战，河东宽大可战，河西窄小难战，及广宁危在旦夕，经略领兵来救，后竟逃回。此罪归于廷弼，不于化贞也。邹、王云：公必须引罪，还有在朝列班之日。化贞投上一揭，亦一躬而散。熊廷弼审单内有云比之杨镐，更多一逃，比之袁应泰，反欠一死。宜用重典以警将来。天启五年八月决廷弼，传首九边。

　　初，廷弼在闾阳闻广宁被围，深忧之，方夜饮，忽思敌兵益炽，大呼曰可恨，忽屏后亦云可恨。廷弼惊是什么人做声。屏后亦云是什么人做声。廷弼命左右快去后面看来。屏后亦云快去后面看来。左右入视，寂无一人。廷弼曰：好古怪，难道有这样事。屏后亦云：好古怪，难道有这样事。廷弼曰：待我自去看来。屏后亦云，待我自去看来。廷弼且走且说，听至屏风，始知铜盆。廷弼曰：这又来作怪了。铜盆亦云：这又来作怪了。廷弼曰：快把水来倾掉了。铜盆亦云：快把水来倾掉了。水既去，铜盆遂不能言。廷弼心疑甚，不能寐，忽报广宁内溃，王化贞奔至云。

　　辽事一败于红旗催战，而李维翰逮；再败于马上催战，而杨镐逮；三败于出城浪战而袁应泰死、崔景荣罢。广宁事，廷弼以控扼山海而罪其西奔，然王化贞一败，实为首罪。廷弼但不能收散卒固守宁前耳。惟杀化贞而戍廷弼。始称平允。至于传首九边，过矣。

熊廷弼传 

　　廷弼，号芝岗，湖广江夏人。躯长七尺余，少髯，有膂力，能左右射。年二十九，万历丁酉解元，戊戌进士，授保定府推官，召入为御史，特命巡抚辽东。辛亥，督学南畿，中蜚语归。

　　己未，杜松等败衄，神宗用御史杨鹤言，召公前往宣慰，随授兵部侍郎，代杨镐经略辽东。赐剑，以八月初三受命，整顿年余。会熹宗立，与中朝议多不合，为阅科姚宗文构退，而以袁应泰代之。四阅月而辽阳亡。上忽思曰：假令熊廷弼在，岂坏至此。召公为兵部尚书。且赐手诏曰：汝当念先皇赐环之恩，朕在冲年，遘兹患难，勉为一出，以全君臣始终大义。

　　公赴召出关，大司马张鹤鸣设饯三十里外，冀有所嘱。公手击案曰：今日不得言边事。鹤鸣由此衔公。乃怂恿巡抚王化贞以分公权。职方郎耿如杞、主事鹿善继皆，阻经袒抚，以公负才使气，内外忌之，遂以五千人守右屯，而化贞兵十三万驻广宁。辛酉十月，化真进兵，壬戌正月，河西陷。一时廷臣胥欲杀公，在狱四年，会杨忠烈劾珰党，人谓稿出公手。时有蒋应赐者，公门下将也。

　　化贞乘珰意，谍应赐观音经后。有图谶败语，遂坐妖言弃市，牵及公。越三日，四鼓，中贵捧驾帖至。公沐浴整冠曰，我大臣也，死当拜旨，岂容草草，从容就戮。赋绝命词曰：他日傥拊髀，安得起死魄。绝笔叹可惜，一叹天地白。后辅臣韩爌为之讼冤，得赐归葬。






## 毛文龙入皮岛 

　　毛文龙，号振南。居钱塘荐桥忠孝巷，与于忠肃同里。万历丙子正月十一戌时生，家虽贫，有英气，虬髯，相者谓必登坛制阃。善骑射，尤嗜奕。尝云杀得北斗归南。友问之。文龙曰，行棋如决战，对垒若交锋，个中先天深意，谁能悟之。道士逍遥子寓西湖净慈寺，文龙问奕。道士曰：昔马融有围棋之赋，班固作奕旨之论，谢安赌墅而秦军亡，费袆借谈而魏敌却，元机不能尽述。因对奕寓兵法于中。文龙颇悟，临别授天书一函，遂晓畅兵机。神宗乙巳仲春，舅氏沈光祚为兵部主事，因思入京，祈梦于庙。夜梦少保示书云：欲效淮阴，老了一半。好个田横，无人作伴。盖韩信二十七岁为大将，文龙五十二作元戎，是老了一半也。田横有五百人同殉岛中，后袁崇焕止害文龙一人，是无伴也。梦也征矣。文龙入京，光祚荐于辽东总兵李成梁，补内丁千总。九月，兵巡道某考武举，文龙列名第六，遂署安山百户。升辽阳千总。三载升守备。熹宗初，经臣袁应泰命造火药，两月而辨，加游击衔。抚臣王化贞招武材，文龙入谒，补练兵游击。历仕至此，俱由光祚所荐。阅两月，进呈讨羌功□，化贞命往河东等处，招致遗民，恢复疆土。遣千总张板等四人、兵二百，给扎百张，与海舟四号，米五百石。文龙遂经三坌河口行至猪岛，地可三十里，庐舍俱毁，寂无一人，止水牛二十三，取之。长年李景先。各岛颇熟，率勇壮二千人见补千总至广鹿岛，地七十里，令守备苏其民擒岛官胡可实，安抚七百余人，至店岛，方三十里，命千总张继善，执岛官任光先，安民二百。至石城岛地五十里，命张扳执岛官何国用，安抚四百家。诸岛官俱南人降清者。次又收复鹿岛、长山岛、小长山岛、色利岛、章子留岛、海洋岛、王家岛、至弥串堡。文龙上崖驻军招集，难民归者甚众。是堡为朝鲜地，过此二百里，即鸭绿江，乃中国与朝鲜界。过江即镇江城。城本中国地，万历庚申为大清所取。命总兵佟养贞以千人居守。七月既望夜，文龙率将士九十七人袭破之，献俘王化贞捷奏。授广宁都司，兼副总兵，驻镇江。大兵五万至，亲往朝鲜借师，镇江复失。文龙谋择一岛驻军，以截大兵。李景先曰：莫如皮岛，大可四百里，环山峭壁。文龙北行五百里至荒茸无人，多蛇虎，悉射杀之，遂迁居于中。此天启二年五月也。已而，间杀哈都民归者万计。天启二年，文龙与诸将计曰：辽东要地，惟金州南通旅顺口，北至三牛坝，西通广宁东，可图复此城，若得，陆扼建州，水可运粮，停泊。遂命守备张盘、程鸿鸣等，率众自麻羊岛往止，距海面四十里。七月初三四鼓，至金州南门，各举火把呐喊放炮，守兵五百，从北门去，天明进城，安抚居民。盖州领兵官佟养性至，败却之，闰十月，闻大兵将渡河，调兵三万，统各将陈继盛、许日新等攻牛毛寨，王贵、杜贵攻岛鸡，俱捷。命张盘守金州。






## 袁崇焕守宁远 

　　袁崇焕号自如，广西梧州府藤县人，万历己未进士。天启六年丙寅，巡抚辽东，守宁远。正月初四日，忽报大兵入边。初十外即至宁远，以星夜倍道疾驰。士马疲罢，恐袁兵出战，皆坐马佛寺。崇焕与总兵满桂、赵率教、左辅等，俱闭城不出。须臾围城，骑可二万，将铁裹车撞城，声轰然。久之，城为之撼且碎矣。又用状如云梯而高过于城者击撞，上以板遮蔽，兵藏于下，掘城垣墉将堕，以长阶沿石撞下，兵多死，及攻既久，城基俱成凹龛，兵匿深处，挖掘城上，以石掷之，又不能及，城将破，合城大惧。俱怨曰：袁爷为己一人，累我一城百姓。时有通判某，浙江人也。有智略，急造火药，不置炮中，匀筛于芦花褥子及被单上，卷之，号万人敌。药甫成，通判爇火欲试，忽火星飞于须上，立刻焚死。万人敌着一火星，即不得生，其利害如此。守者用此掷于城下。大兵方攻城，忽见被褥遍地，大喜，趋出争夺，城上望见，即以火箭硝黄等物掷于被褥上，火大发，扑之愈炽，火星所及，无不糜烂，延烧数千人。大兵不利，解围。诘李永芳曰：汝言此城易破，如何若此难攻。遂去。凡入内地二十日，合城百姓，大哭拜谢崇焕、满桂等救命之恩。二月，经略高第报捷，崇焕升佥都御史，满桂、赵率教，左辅等各升赏有差。顺治十五年戊戌八月十二日，先君子曰，予昔在滁州遇椒客，自云居宁远城，开肆鼓楼前，曾被围中，故熟知其事如此。诚他书所未悉也。大兵既归，练兵沈阳，以图再举。明年六月，复攻宁远。满桂等大战却之。颂天胪笔云：丙寅正月，大兵数万渡河。其最劲无敌者，人被铁铠二重，号铁头子。三坌至宁远四百余里，列城六七，士马尽敛入宁远。二十三日，大兵列营城下，次日攻东门，推坚车薄城，车用数寸厚板冒以生牛革，藏健士于下，锤凿坏城十余里，矢石不能制，后拥铁骑。李永芳督阵严酷，城内架西洋大炮十一门，从城上击，周而不停。每炮所中，糜烂可数里，独城下无以施，乃束芻秸，灌脂糁，以镜药燃之投下。车鳞叠不得开，焚死甚众。毙锦服者十余人，所谓固山、牛鹿也。大兵遂退。使死士五十人缒城而下，拾矢十余万枝，见城上大小穴至七十余。而查硝黄库亦已尽。危矣哉！






## 毛文龙安州之战 

　　文龙居岛，联络朝鲜，招携辽庶，时以游兵出没海外，牵制大兵，使不得深入山海。天启四年七月初二，大兵遣人与龙议和。李永芳致手札，言龙在辽族属未遭屠戮者，尽行优待，诱龙同叛，中分土地等情。文龙将来使暨手札差官进呈。上加左都督，赏大红蟒衣一袭，银五十两。参将陈继善、汪崇孝、游击陈希顺、李钺、时可达、王辅、朱家能、毛承禄、程尤、都司佥书许武、元顶选、李镳、张举，各准实授。参谋葛应贞、王命卿加都司。佥书解俘官、周世登、苏万良实授守备。岁运米二十万。及七年四月，大兵三万攻郭山，杀朝鲜兵六万，烧粮百万，李永芳、贺世贤、麻城塔等攻乂州，文龙遣参将毛承禄、陈继盛等率兵万五千赴救，使张晓以万人设奇，自统八千后应，战千安州。大兵不利，退八里，文龙与曲承恩斩七将围之。大兵北去。文龙入安州等处安民。回岛奏捷。






## 赵率教守锦州 

　　七年五月十一日辰时，大兵十余万骑至锦州城外，四面扎营，分兵两路，轮番交攻西北二面。总督赵率教同总兵左辅、副总兵朱梅，力督各营将领并力射打，炮火矢石交下如雨，自辰至戌。死者甚众。见天坠大星如斗。其落地时如天崩之状，众惊恐终夜。大兵至五鼓撤兵，锦州围解。东行至小凌河扎营。留精兵殿后。是役也，大战三次。大胜三捷。小战二十五日，无日不战。后赵率教败没于遵化。






## 魏忠贤浊乱朝政 

　　是时三韩新陷，九边震惊，外事亦孔棘矣，天降杀星，穷凶肆恶，虽正典刑，未尽厥罪。延及申酉之际，奸党杨、阮辈，犹以余烬乱天下，甚矣逆阉之流祸大也。

　　忠贤，北直河间府肃宁县人，原名李进忠，本姓魏，继父姓李，得宠后因避移宫事，改赐名忠贤。万历四十八年庚申九月初六日，熹宗立，年十六，未婚，乳母客氏，侯田儿之妻，年三十，妖艳。熹宗惑之，封为奉圣夫人，出入与俱。时忠贤渐用事，私杀司礼监王安、于海子，然与客氏尚未合。及熹宗婚，立张氏为皇后，王氏为良妃、段氏为妃，客氏不悦。熹宗赏赉无算。客氏偶出，用八人轿开棍，五道避之，稍迟辙笞。给事朱钦相、倪思辉奏之，被降。江西御史王心一疏救，贬三级。由是客氏势益横。忠贤谋结之。邀饮六十肴一席，费至五百金，遂表里为奸，升降任意。熹宗言动，客报于忠贤。忠贤告假，则客氏留中，顾杀心犹未炽也。会高攀龙参崔呈秀，呈秀贿忠贤，高疏留内不发。于是群小归附，阁臣魏广微认侄，顾秉谦、傅櫆、阮大铖、倪文焕、杨维垣、梁梦环，俱拜忠贤为父，客氏为母。忠贤听崔、傅、阮三人言，于镇抚司设五等刑具，夹拶棍杠敲遣，校尉点城探听，丝微必报，如有所发，赀命立尽。许显纯掌镇抚，又残忍第一。忠贤以左光斗、魏大中欲阻封荫，切恨之。阮大铖曰：此俱东林党，每事与公相忤。崔、傅等遂谋一网打尽。

　　点将录（阮大铖作。献魏奄，指为东林恶党）

　　天罡星托塔天王李三才、及时雨叶向高、天巧星浪子钱谦益，圣手书生文震孟、白面郎君郑鄤、霹雳火惠世扬、鼓上蚤汪文言、大刀杨涟、智多星缪昌期等共三十六人。地煞星神机军师顾大章、青面兽左光斗、金眼彪魏大中、旱地忽律游士任等共七十二人。

　　天鉴录（崔呈秀作。献逆奄，指东林党）

　　叶向高、孙承宗、韩爌、刘一燝、赵南星、杨涟、高攀龙、左光斗、孙居相、李邦华、乔允升、王洽、曹子汴、钱谦益、姚希孟、李腾芳、孙鼎相、文震孟、侯恪、熊明遇、沈惟炳、熊奋渭、周宗建、王心一、顾宗孟、姚士慎、张振秀、顾大章。

　　又有非东林为人正直不附魏党，亦一网打尽。

　　孙慎行、邹元标、韩继思、易应昌、冯从吾、陈宗器、申用懋、陈仁锡、毛士龙、黄尊素、刘芳、李应升、张慎言、房可壮、惠世扬、章允儒、刘弘光、蒋允仪、侯恂、游士任、张光前、贺烺、孙必显、汪始亨、周顺昌、侯震旸、张澄、刘宗周、邹之麟、刘时俊、解学龙、瞿式耜、邹维琏等。

　　选佛录（明哲保身，不附逆奄）

　　孙承宗、蔡复一、董其昌、王洽、申用懋、范景文、邹之麟、姚士慎、杨朝栋、方应祥、申绍芳、魏浣初、侯恪、姜一洪、张玮、周诗雅、贺烺、张秀、白贻清、程国祥、彭惟成（余二十人未录）。

　　魏党

　　顾秉谦、魏广征、王绍徽、王永光、霍维华、徐大化、周应秋、崔呈秀、阎鸣泰、邵辅忠、杨维垣、倪文焕、阮大铖、卓迈、李鲁生、梁梦环、李蕃、曹钦程、吴淳大、孙国祯、刘廷元、孙杰、刘志选、李春烨、黄克缵、贾继春、刘廷宣。

　　群小谋陷正人

　　傅櫆、梁梦环曰：叶向高用徽州门子汪文言为中书，即可罗织此辈矣。忠贤使许显纯勘文言，问杨涟、左光斗等十七人过赃多少？文言曰：我不认得。此俱是正人，如何有赃？五刑备极。文言呼天，宁死不扳累。显纯无如之何。自为狱词以进。即索文言气绝，使无所证。天启五年四、五月逮杨涟、左光斗、魏大中、周顺昌、袁化中、顾大章等，后俱死于狱。

　　群小封爵

　　魏忠贤封肃宁侯，侄魏良卿宁国公，世袭；孙鹏翼方五岁，世锦衣指挥。许显纯，太子太保。田尔耕，锦衣卫大堂，荫正千户。崔呈秀，兵部尚书。后熹宗疾笃，忠贤加宁国公，魏良卿加太保，魏明望安平伯加少师，魏良栋东安侯太子太保，客氏子侯国兴拟封伯爵。

　　建生祠

　　江南巡抚毛一鹭建魏忠贤生祠于虎丘。南京指挥李之才建二祠于孝陵之前。总督苏茂相建生祠于凤阳皇陵之次。皆具本求上赐额。虎丘赐曰善惠，孝陵赐曰仁溥，凤阳赐曰怀德。由是纷纷请建，真如醉如痴矣。阎鸣泰建生祠于通州及昌平门，一名崇仁，一名彰德。主事何宗圣建生祠于长沟，名显德。巡抚刘诏建生祠于密云，名崇功。其余载之正史，不能悉录。

　　称功颂德

　　时上书颂魏忠贤功德者，不可胜记。兵部尚书霍维华奏曰：厂臣茅土尚觉其轻，良卿太师尚余一级。同年翰林王应熊笑曰：昧年翁两个尚字，想当让位与他。维华面赤。越六日，削应熊等去。郑芝龙受抚，丰城侯李承祚具本请封魏上公为王。周应秋三十九疏，请封忠贤子侄为公侯伯。郭允厚四十疏，请给忠贤庄田禄米。薛凤翔四十七疏，请结忠贤第宅铁券。李审呼忠贤为九千岁。卢承钦请刻党籍碑示海内。






## 杨涟 

　　杨涟字文孺，号大洪，应山人。万历三十四年（丙午、丁未）进士，授常熟县尹，赠太子太保，谥忠节。公初为县令，迁户礼兵垣给谏，历事三朝，以移宫一事，为群小所忌。庚申冬告归，癸亥起用，升礼科，历都御史，见魏忠贤、客氏专擅，遂声罪首攻。于天启四年甲子六月初一日，有二十四罪之奏。权珰惊怖累日，既乃大泣于上前云：外边有人计害奴婢，且谤皇爷。上云：前日有科道官沈参立枷事，你如何说？忠贤知上意叵测，送匿涟疏不进。首辅叶素善珰，调停为姑不究之旨。南北台省交章劾忠贤，悉留中不报。越几日，二更许，忠贤手封墨敕，不由阁票，竟送该科，削涟等为民。时值苦署，钮锁铁铛，惨如炮烙。都城士民数万拥道攀号，争欲碎官旗而夺公。公四向叩头，告以君臣大义，始得解散。及至都城，竟下镇抚。许显纯问：你如何首倡移宫？公答云我只见干清宫之富静，皇上之当尊，旧宫人当避新天子，九卿科道俱有公疏，至于宫内处得相安不相安，与我论移宫者不相干。又问云：你如何陷皇上不孝？将刑具过来。公答云：有天日在上，此地明心堂，不要改作昧心处。又问大计事。公答云：大计时，我在家，我在京时，未遇大计。如今考选诸人，现在何不拿来对审？又问熊廷弼赃事。公答云：辽阳未败时，我尚豫上参疏，岂既失广宁，而反为营脱。试问廷弼原招，曾改轻半字否？又叫加起刑来。公云：加什么刑，如今有死而已。许显纯密承珰意，异刑酷拷，肉绽骨裂，坐赃二万，五日一比，髓血飞溅，死而复苏。许显纯竟将头面乱打，齿颊尽脱，钢针作刷，遍体扫门都丝。公骂不绝口。复以铜锤击胸，胁骨寸断，仍加铁钉贯顶，立刻致死。时七月二十四日也。是夕白虹亘天，挨延七日，始得领埋之旨。随行舁榇，田尔耕又复使人劫去，赤炎蒸暴，蛆蝇填集，止存血衣数片、残骨几根，以恶木殓之。老仆比赃身死，三岁幼弟惊死，亲戚朋友填满囹圄，家赀产业席卷扫卖完赃。至崇祯元年始得赠谥，子荫国子监生，子名之易。






## 移宫一案 

　　泰昌八月初一日登极时，公在兵科，近瞻天颜，无病容也。初四闻不豫，初八日病甚。十一日固欲出见群臣，则神采大可駴矣。长安传闻某日郑妃进姬侍八人，帝疾甚，骇闻。郑固时侍帝侧，命内医崔文升进药，药固下痢剂也。帝一昼夜近三、四十起，遂支离床褥间。郑同选侍日以看视为名，邀有封太后旨，谕内阁方从哲登礼部；少宗伯孙如游疏请收成命。时公署礼科印务，将疏论，门人徐养量止之。至十四日，有郭、王二皇亲遍谒台省，泣诉宫禁危状，谓帝势必不起，郑贵妃与李选侍日于帝左右，一图太后、一图后。其浼熹宗附己，勒以先帝要封太后。此时两妇盖环弄两朝于股掌之间矣。诸宫侍俱不得近，并传熹宗时时向人泣，谓皇爷素固健甚，今诸奴捉弄如此，如何了此？十五日御史左光斗会议，请诸大老约贵妃侄郑养性礼请贵妃移宫。十七日，上召阁部科道入。曰几夜不得睡，日食粥不满盂。十九日，公从大臣再问安后，则闻头目眩晕，身体软弱，不能动履之旨矣。二十二日大臣入，上曰朕在东宫，饮食不调，至今四、五月始愈，登极后劳着些，又未得静一静。今大病服药无效，阁臣刘一燝、孙宗伯言及封李选侍仪注。上曰：是事朕有年，生育多，伏侍久。二十六日再召，上音吐犹亮。二十九日甲戌召见，则曰：朕难了国家事，卿等为朕尽心分忧。与朕辅皇长子为尧舜之君。又曰：朕寿宫要紧。大臣共对曰：圣寿无疆，何念及此。适内帷幔中一小竖从上耳语，摇手不应，忽一穿上红妇人张手，从光宗前挟熹宗入，嘈嘈者久之。熹宗滞帷幔间，若推之出。熹宗失色。忿向光宗曰：皇爷爷要封皇后，我等为上请急，或误也。是日凡三召见，赐请臣酒饭。李可灼进药。九月乙亥朔五更帝崩。公从大臣趋干清宫，守阍者将挺固阻不容。公大骂奴才，皇帝召我等，今已晏驾，皇长子小，你们据住门不容宰相入，意欲何为？阍者却，乃入哭临，请见今上。上久不出，再四请，乃得见。共呼万岁。诸臣请初六日吉登极，因奉上诣干清宫门首，诸臣请到文华殿，受诸臣三呼礼毕，导至慈庆宫。顷奏事，中宫公拥上行。交付辅臣刘一燝捧左手，英国公张惟贤捧右手，甫到中宫，诸珰从寝阁内出者，共喝你们拉小爷那里走。急请回宫。上小害怕，固欲夺上。八公亦喝之曰：胡说；殿下是我等主，我等是殿下臣子，四海九州都是臣子，殿下怕什么。共拥上行过干清宫门。西向坐。诸大臣叩头慰安。因请登舆，拥到文华殿上，仍西上坐。诸臣行五拜三叩头礼。嵩呼毕，拥人慈庆宫。刘一燝奏曰：干清宫尚未净，请殿下暂居此。令李选侍出宫讫，乃归干清宫。公出与左光斗、太宰周嘉谟语，李选侍无恩无德之故，必不可令上同居。周乃莫移宫公疏。初四日既得旨，而选侍听李进忠谋，必欲挟上，母子同宫。且欲垂帘称制。有中使来公曰：选侍移宫否？其人答曰：莫讲移宫了。母子一宫好，如何要两处住。李娘娘恼得狠。今日请小爷讲明白同住，并欲问左御史，武氏之言是如何说？公曰：殿下在东宫，是皇长子。今日皇帝，选侍非太后，如何召得皇帝。选侍顺旨移宫，后日等我辈与他奏请封号。若抗据未便，怒目视之。其人还。传闻至初九、十二始移宫。公急促相臣方从哲曰：圣上明日登极矣，无复住东宫礼，相公当上揭急促移宫。方云：到初九、十二也罢。公曰：但苦上无住处，如到干清宫，前日以李在而出，今日仍在而入上，何如前日不出。方曰：就在东宫，住住无害。公曰：前日以皇长子而就太子之宫，可明日为天子矣，世间那有天子逊宫人之礼，且此干清宫自祖宗相传，是天子之居，即圣母在，止当居坤宁宫。太后居慈宁宫。选侍何人，而居干清宫不移耶？时诸珰中有言先帝旧宠，从容些也罢。公曰：诸大臣是受先帝顾命者，先帝是欲先顾其子，岂有先顾其嬖媵之理？便请选侍到九庙前去讲，汝是食先帝饭的，是食李、郑二家饭的，须抬我去杀了便罢。不则今日不移宫，死不出也。闻李进忠盗承应库银几尽，是必欲盗尽干清宫之宝乃已耶！争论声彻帝座，上遣中官传旨移宫。李即移宫，李进忠、刘逊、刘朝等，并以盗藏被缉。明日上乃正干清宫升殿，陕西抚臣奏黄河清五日。

　　予按郑贵妃慧人也，神宗宠之，生福王；李选侍郑党也，光宗宠之。当光宗登极，郑、李进美人等，遂致不起。光宗崩，李选侍犹居干清宫，欲与熹宗同居，邀封后，垂帘称制；而杨、左等以选侍素无德，又非生母、嫡母与养母，恐有武氏之祸，必欲令选侍出干清宫，不与熹宗同居，竖议甚正，未免稍激，遂为群小所忌，而祸自此始矣。






## 周顺昌 

　　周顺昌，字景文，号蓼洲，吴县人。万历四十一年癸丑进士，授福州府推官，考满擢吏部主事。吏有以人参汤进，公酬之金，戒勿再进。尝推一大僚，失要人意，遂引归。时逆珰日炽，巡抚周起元以忤珰削籍，公为赠言指斥不讳。嘉善吏科都垣魏大中被逮，道经吴门，公过之，以女字其孙，奉酒炙相持恸哭，流连三日。且云：大丈夫视死如归，幸勿为儿女牵怀，使千秋而下知有继杨椒山而起魏某，亦不负读书一场，所可恨者椒山为权相所害，公为权珰所害，又有些不同处。然而忠臣无二道，止行其所志可也。且詈魏忠贤鸡狗而别。临行云适联姻语，小弟决不食言，周顺昌是个好男子，老先生请自放心乃去。校尉俱闻其言，倪文焕疏劾公不应与罪人结婚，因言署选时受贿不可胜数。至张家湾舟为之沈。不知公取道中州，归装仅二担而已。疏出闻者咸唾骂。然公竟落职，而珰怒未已。公对人语刺刺亦未已也。天启六年丙寅，苏杭织造太监李实，欲得忠贤欢，迺借织造事，以欺君蔑旨参诬诸臣。奉圣旨周起元有违明旨，擅减袍段数目，又掯勒袍价，以致连年误运，且托名道学，引类呼朋，各立门户，一时逢迎附和，有周宗建、缪昌期、周顺昌、高攀龙、李应升、黄尊素，尽是东林邪党，与起元臭味亲密，干请说事，大肆贪婪，吴民恨深切齿，除周宗建、缪昌期已经逮解外，其周起元等五人都着锦衣卫差的当官旗，扭解来京究问。李实仍安心供职。该部知道。此三月忠贤所捏旨也。锦衣卫掌堂田尔耕，遣官旗张应龙、文之炳等六十余人，分拿公等。十五至苏州，吴县令陈文瑞，公所拔士也，夜半叩户求见，抚床而恸。公曰：吴固知诏使必致，毋效楚囚对泣，乃悉召故人与决别，而夫人吴氏号泣昏迷，绝而复苏者再。诸子环地而哭，声彻街市，公不顾，神色自若。临行，妻舅庠士吴尔璋曰：昔范司隶嘱子数语，千古酸鼻，君独恝然长往乎？公笑曰：无事乱人怀也。顾左右有一素膀曰：此龙树庵僧属书者，向已许之，今日不了，亦一负心，乃呼笔题“小云栖”三字。字大如斗，体法遒劲，复书周顺昌题并识年月日。投笔而起。意气浩然。甫出门，百姓号冤聚送者已数百人，公囚服小帽诣军门，士民聚益众。巡抚毛一鹭，浙人也，檄有司数易置公，毋使赘益众，一日四五迁，然远近闻风，相继至愈多，皆言吏部清忠亮节，何罪而朝廷逮之，相守至昏夜，犹不散，旦则复聚。自十五日至十八日，盖通国皇皇也。开读之日，郡中士民送者数万，相聚谋乞两台，恳其疏救。于是皆执香迎顺昌于县署，号声振天，县官马不得行。日午至西察院，诸生五百余人，公服立门外，顷巡抚毛一鹭、巡按徐吉至，百姓执香伏地，呼号之声，如奔雷泻川，轰轰不辨一语。诸生王节、杨廷枢、刘曙、郑敷教、刘羽仪、文震亨、殷献臣、王景皋、袁征、朱隗、沙舜臣、王一经等，乃迎两台于门，痛哭而陈曰：周诠部清忠端亮，舆望久归，一旦以触忤权珰，遂下诏狱，百姓怨痛，万心若一，明公为天子重臣，何以慰汹汹之众，使无崩解之患。言讫，诸生皆恸哭，一鹭流汗被面，惴惴不敢出一语。旗尉文之炳等妄自尊大，不察民情，持械击百姓，且厉声曰：东厂严旨逮官，迺容鼠辈置喙。百姓颜佩韦等闻之，还问曰：而言东厂逮官，则此旨出魏监耶？诸旗虎面豹声，曰速剜若舌。旨出东厂将何如？韦等不胜佩愤，振臂大呼曰：吾辈谓天子诏耳。东厂何得逮官。首击之炳，百姓从者千计，以伞柄击缇骑，诸生皆惊避，毛一鹭恐怖失色，急请兵自卫。与徐吉散去。兵备张孝、太守寇慎，陕西人，甚得民心，再三晓谕，至夜分百姓始渐散，从尉李国柱死，余或匿斗拱间，或升屋走，因得全。公立不动，请就狱中。当事者命宿署中。是日，城中正沸而锦衣逮黄尊素者，由吴入浙，泊舟胥江，罔知也。登岸扬杨，凌轹市民，一人偏袒呼曰：是何得纵，一招而击者云集，遂沈其舟。焚其衣冠，所得辎重，悉投之于河。诸旗仅以身免。始知城中有变，踉跄而逃。曰：东厂误我。越二日，民情稍定，公谓所知曰：今我赴都必死，死则诉高皇帝速殛元凶，以清君侧之恶。君等他日为我作忠臣传可耳。乃以三月二十六日黑夜潜行，远郡城百里，于野次宣读矫旨，防民心愤愤生变也。自是旗校相戒不敢复出，故有本处抚按起解之议。公至都下狱对簿不屈，强坐赃三千，即欲杀公。天意示儆，火起王恭厂，奉旨停刑，六月酷暑，复五日一严比，公大骂许显纯。显纯将铜锤击公齿，齿俱落，公犹极骂喷血于显纯面，遂死。明年逆珰败，追赠公太常寺卿，荫一子，谥忠介。

　　公下狱，生员王节、刘羽仪、王景皋、殷献臣、沙舜臣五人黜退，而颜佩韦、杨念如、沈扬、马杰、周文元五人下狱。太守寇慎叹泣语司狱曰：此俱是仗义人，不须拘禁，即家属送饭亦不可阻。至十月，公柩至阊门河下，马杰云：周吏部忠臣已死，速杀我等去辅彼作厉鬼击贼。颜佩韦云：上本是毛都堂，今本下生杀在彼，我辈杀了先去寻他，毛闻之大怒，适报升兵侍，即委理刑斩五人于阊门吊桥，时颜佩韦等四人俱不畏，独周文元本舆夫，大哭，马杰笑曰：大丈夫譬如病死，与草本同腐，今我等为魏贼恶党所害，未必不千载留名，去去。时法场上观者数千人，佩韦笑谓众曰：列位请了，我学生走路去了，殁后五人为神，苏人有疾，必祭赛之。毛一鹭，严州遂安县人，一日在家对客，读邸报，忽见五人来追，默然入内，客讶之，已而闻内哭声，一鹭大叫一声而死。虎丘东有石竖于道旁，题曰五人之墓，或谓状元文震孟书也。墓门额云：义风千古，乃解元杨廷枢笔。暮内碑云：颜佩韦等，至今莫不称之。康熙二年癸卯季冬十八日，予过而欲谒之，以门扃不得入焉。






## 附魏大中 

　　大中，浙江嘉兴府嘉善县人，万历丙辰进士，吏科给事中。家贫如洗，相臣魏广微欲认为兄，大中不许，遂忤。及大中被逮，北门登舟，子大哭。公曰：不须哭。自古云：死生有命，为臣死忠，为子死孝，亦是分内事。哭亦枉然。竟开舟去。子学洢闻死孝语，遂欲从公北去。改姓而行。七月七夕，公到京，即下镇抚狱。次日，提杨涟、左光斗六君子等各打四十棍，拶敲一百，夹扛五十，狱成追赃。七月十三比起，杨涟须俱白。五日两限，御史张讷请废天下讲院，邹元标、孙慎行等俱削籍，一切书院尽行拆毁变价入官。七月十九比用全刑，涟等大号，郤无回声。光斗声呦如小儿啼，公体弱伏地受刑，竟似木人，叫不出矣。周朝瑞、顾大章二十棍，拶敲五十。袁化中亦拶敲五十。许显纯令收监。公与家人曰：我十五日已后止可饮冷水一二矣。急买棺。二十日，杨涟家人送饭，于茶叶中杂金屑，送入，被狱吏搜获而去。自此杨竟无人侍矣。二十一，杨、左用全刑，公被三十棍，周、顾二十棍，袁病免。二十，比杨、左与公俱用全刑。顾拶敲五十，周、袁免。是夕，将杨、左与公俱令发大监，使狱卒叶文仲俱讨气绝，狱中谓死者为壁挺。二十六日公死。二十七日顾大章二十棍。八月十九袁化中死，周期瑞帛曳死。九月十五顾大章自缢。六君子俱死。

　　方逮周顺昌等时，田尔耕逻执游方僧本福，有诗扇为扬州知府刘铎所书，讥刺时事。即逮刘铎杀之。

补前许显纯勘汪文言罗勘织十七君子姓氏 

　　赵南星、杨涟、左光斗、魏大中、缪昌期、邓渼、袁化中、惠世扬、毛士龙、邹维琏、卢化鳌、夏之令、王之采、钱士晋、徐良彦、熊明遇、施天德。

　　初，显纯问文言过赃多少，文言宁死不扳，显纯无如之何，因采杨维垣、徐大化所奏诬本，云熊廷弼之缓狱，皆周朝瑞、黄龙光、顾大章受贿使然，并赵南星等十七人，皆汪文言居间通贿，紊乱朝政。本上，即将文言讨气绝，使无所证。显纯疏今日上，明日即传内旨缇骑四出，逮杨涟等。






## 左光斗 

　　左光斗，字共之，号沧屿，桐城人。万历三十五年丁未进士，授中书舍人，选入西台，及考选命下，进中丞。熹宗初，郑贵妃、李选侍皆请后封，公于九月初一日随上移宫停封疏，选侍怒，既而移一号殿，公迁大理丞，晋少卿；逾年，拜都察院左佥都御史。时，赵南星为冢宰，而群小错愕，乃借势于魏忠贤，附进百官图，某宜先驱，某宜后击，某宜正射，某宜借攻，布置已定，时公已草忠贤、广微三十二斩罪欲上，竟为家奴福生泄露，矫旨削夺，公归。通籍十八年，橐如洗。自分为权奸所忌，万无生理，苦无计以白老亲，乃命小奴扮椒山写本，赴西市数曲，暗解封夫人。夫人心知之，尝为母夫人说滂母故事，母夫人亦为强颜，诸逆珰借移宫逼选侍受熊廷弼贿误封疆为罪端，矫旨下逮，缇骑至桐城，公神气坦然，惟私语子弟曰：父母老矣，何以为别，及妻子环泣，不顾也。勉其子弟读书为善，里人数千，祀神欲击缇骑，公力止之。曰：是速我死也。槛车出郭，诸父老子弟遮拥号天，顶香拜祷北阙，复拜缇骑。缇骑亦为涕泗，又密约数百人伏阙上疏。公譬以利害，至黄河始反。公至京，下镇抚拷讯，身无完肤。坐赃二万。卒之夜，长虹亘天，里中星陨，光灼灼大如斗。三日尸出，肢骸穿裂，面目如生。是举也，兄光霁累死，母夫人哭死，弟光先、光明万险几死，诸生就系者士二人。赤族之讹，一日数十惊，变产完赃，不满千余。合亲兄弟辈入产，不满万余。株连同堂、同宗，以及三族、十族，无一免者。囹圄填满，流离载道，始充二万之数。思庙登极，诛逆珰，下诏优恤，初赠右都御史，荫一子入监，予祭葬，再赠太子少保，予三代诰命。士民合请庙祀以风世，吴中诸当事捐助有差。






## 高攀龙 

　　高攀龙，字存之，号景逸，无锡人。万历十七年进士。公登第，旋丁嗣父忧，服阕授行人。自盟日：吾于道未有所见，但依独知担负，庶几深造。适佥事张世则疏诋程、朱，欲改易传注，上所著书求颁行天下，不胜愤，上崇正学辟异说一疏。报曰：高攀龙所言有关世教，寻论大本大机，语极剀切。高邑方在铨部，其相确证，深味河东粹言，谓约而且精，当字字体贴。孙立亭为司寇，相见勉以力学，且言律为世用，本因加意律学，作日省编，谓读书意思不进者。尊德性工夫少也。率以半日静坐，即出游公会，水边石上僧房，皆其默默斋心处。五更气清，尤自提策，忽思闲邪存诚句，觉得当下无邪，浑然是诚，又觉得觅诚即邪，存之即是，旧字云从，因以改焉。奉使金陵，邹南皋在刑部，各言所志，期以最上工夫，送朝感时事。上君相同心、惜才远佞疏，侵阁臣，下部院会议，闻之坦然。顾端文曰：亦觉未至，此意须当自得。公深服其言。既议上，降杂职，寻调极边，泾阳亦以言事黜矣。甲午，公赴揭阳典史，舟中严立规程，只于静中着力，当心气澄寝时，有塞乎天地气象，所经奇峻山川险绝滩顶，一一悦心，当境皆为我助。过汀州坐旅舍一小楼甚乐，手二程书，至万变俱在人，其实无一事句。猛省曰：果无事，从来牵缠，俄然斩绝，抵官勤职事，课农，集诸子要语刊示之。邑令为同年，佐其不逮，除一凶人，署事三月，觅差归与泾阳修东林书院，集吴越士会其中，一依白鹿洞旧规，每会拈出大旨互证，要归于端居主静。四十年攻苦，确然可自信。两朝以次起用废臣，神宗四十八年庚申，召拜光禄寺丞；熹宗元年辛酉，进光禄少卿。上戚畹郑氏疏，转太常少卿，又转太仆卿。时方从哲、郑养性之党，且愤且惧，窃窃以东林为言，将注其毒，京师建首善书院，邹南皋、冯少墟两中丞，率同志所辟，福清叶公为之记，称一时盛事。给事朱童蒙疏诋，大约归重东林，踵而归者甚众。两中丞皆辞位去。公亦疏辞，福清留之。明年，差归东林如故，日宦情秋露，学境春风，是可决择矣。无何晋刑部侍郎，还朝。公既入台，首纠极贪御史崔呈秀，夺官勘赃。呈秀遂投逆珰，言曾纠陶朗先，高攀龙曲庇，借事执仇，于是朗先直追赃四十八万，而公等尽逐。呈秀复用。明年乙丑，毁书院，杀杨涟等十余人。至丙寅三月十六日逮公。官旗拟于十八日开读。而公先于十七日谒道南祠，有别圣文，归看花后园，呼诸子举“原无生死”四字以示曰：急料理为出门计，独身就理，可免他累。作字二纸，示两孙无先发，明日以此付官旗。时已三更，命妻子暂退，移时诸孙推户入，不见公，发所封乃遗表也。诸子急遍视，则赴水死矣。思庙初历赠至兵部尚书，谥忠宪。光禄寺少卿高攀龙疏言戚畹郑氏，并其昔日所用之人，皆奴酋奸细，近且讹言入于大内矣。往者张差谋逆，实系郑国泰主谋；刘保谋逆，实系卢受通谋；受亦郑氏之私人也。自张差、刘保先后伏诛，凡谋必败，败必死，而人心积疑不解；宜令义性速归湖广原籍。至李如桢一家交关郑氏，陷名将，杀百万军民，失千里土地，祸延至今，且与李永芳约为内应，所当亟正典刑，以除祸本者也。崔文升当先帝哀痛劳瘁之日，故用泄药，是明以药弑也，陛下即不诛夷，仅止斥逐，今且潜伏京师，意欲何为？亦当亟正典刑者也。乞早正逆谋之罪。

　　都御史高攀龙，纠劾贪污御史崔呈秀，部议革职回籍，透支银数下抚按勘之，呈秀奉命淮扬，贪污可鄙，盗以贿释，犯以贿免，出巡每有节省之费，透支至一万四千两，各县赔补甚苦。其荐运同谈天相、樊尚燝、刘大受，旋而罗列其赃私，又荐霍丘知县郑延祚，吏科给事魏大中，又发其馈遗，御货攫金，墦间垄断，一身兼之，公因其回道考察劾之，以洗巡方之耻。

　　遗疏云：臣虽削籍，旧属大臣，大臣不可辱。辱大臣则辱国矣。谨北面稽首以效屈平之遗。君恩未报，愿结来生，臣高攀龙垂绝书。望使者特此以复皇上。

　　无锡庠士华时亨，字仲通，会元拱芳之侄也。时官旗已至苏州，尚未开读，时亨密闻，之即报于公。公遂赴园池死。而旗尉以颜佩韦等事过期不至，众疑时亨误逼大臣，咸虑之，俄而缇骑果至，始属时亨声气之广，名遂大着。

　　公有两荫，两子各得其一。长名世学，字伯祯；次名世儒，字仲叙。世儒以家窘先受职，辛未为都察院经历。然公所赠宫保诰敕尚未领玺，及丁丑携之入京，盖诰敕用宝，年只两次。三月二十五、九月二十五也。于未近三九月得者，每每领归无玺，亦容得补。世儒至京，以诰敕遽入内阁请宝，八月初一日，忽内寺二十人至寓索持诰敕人，谓有万世一人句在内，且字亦逾干，非诰体。旨责撰敕官常熟许士柔降三级，世儒亦降三级，乃为五城兵马吏。不然擢部属矣。呜呼，珰之流祸甚矣哉！






## 李应升 

　　李应升，字次见，号仲达，江阴人。万历四十一年进士，授南康府推官，升御史。疏论魏广微，有阁臣负罪愈骄，谨平心参驳以拆凶锋疏。疏论魏忠贤有罪，珰巧于护身，明主不宜分过疏。大触逆珰，矫旨以缇骑逮公。公即行，至府驿中，见驿亭有方寿州所题诗，泣下，乃赋一绝云：君怜幼子呱呱泣，我为高堂步步思。最是临风凄切处，壁间俱是断肠诗。夜不能寐，作诗别契友徐时进，并托死后作传。诗云：相逢脉脉共凄伤，讶我无情似木肠。有客冲冠歌易水，不将儿女泪沾裳。第二绝云：南州高士旧知闻，如水交情义拂云。他日清朝好秉笔，党人碑后勒遗文。时徐元修送行而公夜起作此。四月，公抵京，下镇抚司拷掠，追赃。闰六月初九日，遗书诫其子。诗曰：白云渺渺迷归梦，春草凄凄泣路歧。寄语儿曹焚笔砚，好将犁犊听黄鹂。明日乃死于狱。崇祯登极，初拟谥忠悫，又拟忠悼。






## 缪昌期 

　　缪昌期，字当时，号西溪，江阴人。万历四十一年进士，以庶吉士授简讨，主湖广乡试，充纂修两朝实录，管理诰敕经筵展书，升左春坊左赞善，建德王府册封，升左谕德，冠带闲住。

　　公自述云：余诸生二十余年，乡举十余年，不营产业，公车之费不赀，家日益挫，至癸丑无以治装，谋之虞山诸友，得三十金以行，幸慱一第，八月馆选，得第七人。同年有不得者，倡为金沙荐举之谤，而东林之目自此始矣。金沙者于时庵玉立也。时方为弹射，故其人以此孽予。予曰：顾泾阳先生知我，以小友进我，我真东林也。余贫不能征逐饮食，僻不能辑辎侯门，主家二三少年，且恶且厌，余日坐针毡也。至乙卯五月，而梃击之事起。其事有心者所共知，夫光庙之在东邸，仆御不设，一妄男子阑入如无人之境，两三老珰尽气力抵。赖天之灵，宫廷无恙，光庙差阉韩本用告变于上。其辞曰：皇爷可怜，此抄报所共传也。旨既下，部拟依违，连朝不决，而提牢之疏始上。上为心动，犹豫不发者十余日，乃得圣谕于疯颠之下。特加奸徒二字。又有奸宄叵测，行径隐微之语。圣心晓然有当子提牢之疏矣。义典三疏，词严义正，上赫然御慈宁，置三犯于理。人心帖然，服大圣人之举动也。余启语人曰：一柱史以疯颠二字，出脱乱臣贼子；一柱史以首功奇货四字，抹杀忠臣义士，此语传而倡疯颠者恨不剸刃其腹矣。于是，有工垣刘文炳之指摘，予遂归杜门却扫，灌园课子，颇自夷犹。时丙辰岁也。又五年，光庙登极，不无利见之想，而夜得一梦，方竭蹶中途，忽闻晏驾，因痛哭伏地不能起。觉而泪痕犹在面也。明日得报，遂有鼎湖之泣。异哉！上登极，余三月抵都，补故官，时辽阳陷没，汹汹惶惶，举朝失措，而海内岩穴起废之士，日渐以集，每朝会束手相叹而已。六月有楚闱之役，一论遂犯深讳，祸自此种矣。壬戌十月九日，转左春坊左赞善，往河南册封建德藩。二月还里舍，栖迟者一年。甲子二月还报。及杨应山疏上，予适遣福唐。福唐曰：大洪这疏，亦太容易。彼其人于上前时有匡正。一日有飞鸟入宫，上秉梯手撄之，其人挽上衣不得，上有小珰赐绯。叱曰：此非汝分，虽赐不许穿，其认真如此。恐大洪疏行，难再得此小心勤慎之人在上左右。予曰：谁为此说，以欺老师，可斩也。福唐色变。予出，其语闻于应山。应山颇愤，福唐间以书辩，未尝诋大洪之短，而含怒于予。初，应山疏上，福唐亦密具一揭，以准其退归，揭入，大拂内意，福唐惧，思有以自解，乃扬言此揭非我意，乃我门生所迫也。而流言自此起矣。且谓应山之疏，出于吾手，而忌者附会其说，益不可解。当左、魏之被言也，闲门阒寂，余时时过慰之，赵、高、陈、杨、左、魏等之逐也，长班谓我勿送，我曰人被逐，我不送乎？明知为诇者所得，予勿避也。南篆之推，有小珰到阁，厉声曰：此人还留他送客。遂阁不下，越数日，请告，传旨闲住，抵家而赵南星等十五人俱削籍提问追赃之旨下矣。辛壬之际，应山家居，见宫府可异，不胜愦惋。辄推案起曰：吾必请诛此奴，以报先帝。癸亥之出，托少子于其执友，御老母以行。然疏之上也，桐城实赞决之，而示几微于我。我答非可草草，失击内者只争呼吸耳；一不中而祸随之。况今日内无永、外无文襄，可几幸乎？桐城默然。又三日，过应山，方注籍，心疑之，疏上，而逆知有今日也。何也？有代草之说，而安得免乎？未几果，缇骑促公，加酷刑杀之。






## 周宗建 

　　周宗建，字来玉，号季侯，吴江人。万历四十一年癸丑进士。初授武康知县，升福建道御史，巡按湖广，及公入台即劾客氏。客睨魏而叹，旁有闻者。拍手舞，谓生富贵乃在此，谋中之传旨杖八十。壬戌秋，京师久旱，圣上祈祷，忽而雨继以雹，人以圣德格天称贺。公独谓雨后大雹，殊属灾异，因疏魏忠贤目不识一丁，岂复谙其大义等语。忠贤大恨，于文华殿詈骂，摘一丁不识两语嚣诟。声达御听。初拟杖，叶向高婉解之。三拟杖，而三免。最后与郭巩讦奏，复侵忠贤。是时，犹幸福清诸臣在事。止于夺俸，及其按楚，又劾冯铨之父冯盛明，铨甚恨焉。曹钦承乃铨之私人，亦珰之义子诬以无影之事，遂至诏狱。许显纯讯问，时棰楚较众更毒，公偃卧不能出声，前朝下狱，缙绅尚以优待，至此显纯坐镇抚堂，张拳睁眼，以犬豕骂之。曰此时尚能说老爷不识一丁否？大狱既成，御史王心一诣朝房，以公议责铨，欲其开释。铨声色俱厉，曰宗建不宜言郭巩通内。心一含泪而出。珰命钉以铁钉，不死，复令着锦衣而以沸汤浇之，顷刻皮肤卷烂。赤肉满身婉转两日而死，追赃数千，一贫如洗，府县为某立簿募缘，未了其半。思庙立，蠲其坐赃，仍给五百金，以昭悯恤，赠太仆寺卿，荫子庭祚，入监读书。






## 客、魏毒害诸妃 

　　光宗选侍赵氏，与客、魏不协。矫旨赐死。裕妃张氏方娠，膺册封礼，客氏谮于上，绝饮食，闭禳道中饥死。成妃李氏诞二公子而殇。先是，冯贵人劝上罢内操，客、魏恶之，矫旨赐死，成妃从容为上言之，乃革封绝饮食。成妃鉴裕妃饥死，密储饮食壁间，数日得不死。客、魏怒稍解，斥为宫人。皇后张氏素精明，客、魏惮之，后方娠，客氏密布心腹，宫人奉御无状殒焉。又于上郊天之期，掩杀胡贵人，以暴疾闻。






## 魏忠贤怒张后 

　　顺天府丞刘志选劾后父张国纪，上下旨切责，后贤明，客氏忌之。上幸后宫，顾几上书一卷，问何书？后日，赵高传也。上默然。忠贤怒，次日伏甲士于便殿上，搜得之，送厂衍。忠贤诬后父谋立信王，欲兴大狱。王体干曰：上凡事愦愦，独于兄弟夫妇间不薄，脱有变，吾辈无类矣。忠贤惧，乃杀甲士以灭口。






## 异人歌 

　　先是，天启初年，有道人宿朝天宫，日歌市中曰：委鬼当朝立，茄花满地红。盖指客、魏也。未几其言果验。






## 辛酉七年纪异 

　　天启元年辛酉二月初三日，辽东日晕，两傍有耳如月状，内红白光焰闪烁，倏如玉环，其大竟天，并日晕形影如连环状，如西南东北面，复各有形如日，但其色惨淡，如月之在宠。其日晕之上，大圈之中，约有光彩数十丈，青红如虹状。忽如人形，又似刀形、弓形者，二皆外向，与日光相背。自辰至午方散。翼日，淮徐地震，屋瓦皆动（见抚按疏）。

　　二月初一，巩昌府会宁县寡妇关氏，夜梦绿袍人借宿。次日家有黑牛产犊，遍身鳞甲，乃麟也。其声与牛不似，至初三日没。

　　二年壬戌九月二十二日，陕西临洮地震，摇倒房屋，压伤民命。

　　十月初九日午时，开封府禹州紫金里，有大隗山离城四十里，有大鸟高六、七尺，浑身绿毛，头上竖毛一撮，集于山，即有大小群鸟不计其数俱来相随。四面旅绕，东西占三里长，南北一山遍集。十二日申时飞去。各鸟仍随之，人俱指是凤皇。

　　三年癸亥四月初六日，云南洱海卫地震三次，初七、十二日，复大震三次如雷。房舍俱倒，大理府亦然。北来南去，有声如吼。时旱魃为灾。十二月乙丑二十二日丁未申时，应天府地震，声如巨雷，两个时方止。常镇扬泰州俱然，摇倒民房无数，压死多命。

　　陕西凤县山村，有能飞大鼠食五谷，状若捕鸡。黑色，自首至尾约长一尺八寸，横阔一尺，两旁肉翅，腹下无足；足在肉翅之四角，前瓜止有四，后瓜趾有五。毛乃细软深长，若鹿之黄黑色。尾甚丰大。人逐之，其去甚速。若觉能飞，特不甚高。破其腹，黍粟谷豆饱满几有一升，重三斤。

　　四年甲子二月二十八日，天黄日淡无光，次日亦然。见日旁有黑日荡磨。是晚闻空中叫嗥如千军万马突临之状，又若万炮竞放，声震天地，举邑惊惶。时从苏州至嘉兴海盐，其声更甚，过海南去，人云天愁。

　　二月三十日巳时，北京地震，自西北至东南，有声如雷，未、申时又震二次。六月初五日，保定各州县地震有声如雷，城墙倾倒，打死人口无数。

　　三月初四日，延绥榆林卫生一猪，一头二身，二尾八足。因查晋元帝建武二年，一豕八足，有刘隗之变。

　　六年六月初五日四鼓，广昌县地震，摇倒城墙，开三大缝，有大小妖魔，日夜为祟，民心惊怖。县令请僧道百人设醮于关帝、城隍诸庙，旬日渐息（易州道揭）。

　　六月初五日，时大同府地震如雷，从西北起至东南去，浑源州等处亦然，城墙俱倒，压死甚众。

　　朝天宫向自锁闭，不爇香火。六月二十一日，丑时，忽闻有声，烈焰冲天，红光映地，遥望紫衣神排空而起，大殿及金刚殿周匝火起，凡烧一百十一间。

　　六月二十八日至闰六月初三日，北京大雨倾盆，城中水长六尺，屋屋倒塌，压死人口甚多。又良乡县尽夜阴雨，数日不止。至初一日半夜，水由城西门灌入，仓谷漂流，田禾冲入江内，尸横遍野。又武清东安大兴诸县，似大雨数日，禾尽淹没（顺天府尹疏）。八月朔，江南有拔木之风，古今少见。

　　十一月十八日午时，南京陵寝地震。二十五日宁夏地震。六月、九月俱震，半年三震。

　　七年丁卯正月十八日卯时，京师地震，有声起自西南，以至东北，房屋倾倒，伤人无数。

　　四月皇陵失火，延烧四十余里，陵上树木焚尽无遗.






## 丙寅五月初六纪异（北京天变邸抄） 

　　天启丙寅五月初六日巳时，天色皎洁，忽有声如吼，从东北方，渐至京城西南角。灰气涌起，屋宇动荡，须臾大震一声，天崩地塌，昏黑如夜，万室平沈。东自顺城门大街，北至刑部街长三四里，周围十三里，尽为齑粉，屋数万间，人二万余；王恭厂一带，糜烂尤甚。偃尸层叠，秽气熏天，瓦砾盈空而下，无从辨别。衙道门户，震声南由河西务，东自通州，北自密云、昌平、告变相同。城中屋宇无不震烈，举国狂奔。象房倾圮，象俱逸出。遥望云气，有如乱丝者，有如五色者，有如灵芝黑色者，冲天而起，经时方散。

　　钦天监周司历奏曰：五月初六巳时，地鸣声如霹雳，从东北艮位上来行至西南方。有云气障天，良久散。占曰：地鸣者，天下起兵相攻，妇寺大乱。又曰：地中汹汹有声，是谓凶象，其地有殃。地中有声混混，其邑必亡。魏忠贤谓妖言惑众，杖一百乃死。

　　后宰门火，神庙栋宇巍焕，初六日早，守门内侍忽闻音乐之声，一番粗乐过，又一番细乐，如此三叠，众内侍惊怪巡缉，其声出自庙中，方推殿门入，忽见有物如红球，从殿中滚出，腾空而上，俄东城震声发矣。

　　哈达门火神庙，庙祝见火神支飒飒行动，势将下殿，忙拈香跪告曰：火神老爷，外边天旱，切不可走动。火神举足欲出，庙祝哀哭抱住。方在推阻间，而震声旋举矣。

　　皇上此时方在干清宫进膳，殿震，急奔交泰殿，内侍俱不及随。止一近侍掖之而行。建极殿槛鸳瓦飞堕，此近侍脑裂，而干清宫御座御案俱翻倒。异矣哉。

　　绍兴周吏目弟到京才两日，从蔡市口遇六人，拜揖尚未完，头忽飞去，其六人无恙。

　　一部官家眷，因天黑地动，椅桌倾翻，妻妾仆地，乱相击触，逾时天渐明俱蓬跣泥面，若病若鬼。

　　大殿做工之人，因是震而坠下者约二千人，俱成肉袋。

　　郎中潘云翼母居后房，雷火时抱一铜佛跪于中庭，其房瓦不动，得生。前房十妾俱压重土之下。颂天胪笔云：抱佛者云翼之妻，非母也。

　　北城察院此日进衙门，马上仰面见一神人，赤冠赤发，持剑坐一麒麟，近在头上，大惊，堕马伤额，方在喧嚷间，东城忽震。

　　初六日五鼓，时东城有一赤脚僧，沿街大呼白：快走！快走！

　　所伤男妇，俱赤体寸丝不挂，不知何故？有一长班于响之时，騌帽衣裤鞋袜，一霎俱无。

　　都城隍庙中初五夜，道士闻殿中喧嚷叫呼，绝似唱名之声。

　　初六日，王恭厂一小太监，早至厂见团团军马，围住听得内适内来，一个缚一个，监奔归响声震起。

　　五月朔，山东济南知府往城隍庙行香，及门官吏舆从俱各昏迷，有一皂隶之妻来看其夫，见其前夫死已多年，乃在庙管门，前夫曰：庙里进去不得，天下城隍在此造册。

　　四月二十七日午后，有云气似旗，又似关刀，见在东北角上，其长亘天，光彩初白色，后变红紫，经时而灭。

　　五月初三日，又见于北方，形如绦，其色红赤。初四日，又见类如意，其色黑。占者曰：此太白蚩尤旗之变幻，总一物也。

　　长安街空中飞堕人头，或眉毛和鼻或连一额，纷纷而下，大木飞至密云，驸马街，有大石狮子，重五千斤。数百人移之不动，从空飞出顺城门外。

　　震崩后，有报红细丝衣等俱飘至西山，大半挂于树梢。昌平州教场中衣服成堆，首饰银钱器皿，无所不有。户部张凤达使长班往验，果然。

　　予闻宰相顾秉谦妾，单裤走出街心，顾归见之，赤身跣足扶归，余人俱陷地中，不知踪迹甚众。又闻冯铨妻坐轿中被风吹去落下，止剩赤身而已。又石忽入云霄，磨转不下，非常怪异，笔难尽述。呜呼！熹庙登极以来，天灾地变，物怪人妖，无不叠见，未有若斯之甚者。思庙十七载之大饥大寇，以迄于亡，已于是乎兆之矣。而举朝若在醉梦中，真可三叹。






## 传国玺出 

　　天启四年甲子九月初四日辰时，彰德府临漳县乡民邢一泰，经本县务本庄东磁州八里漳河西畔，耕地忽风火起，旋转半晌，随见河崖滩塌，声震如雷。祥光围绕，直腾而上。一泰就而视之，闪出黄白色物一块，大如斗，视有篆文，不能辨识，随报本邑生员王思桓、王灿同视，粹为至宝不敢隐匿，呈知县何可及当堂净拭，见其晶洁异常，光灿陆离，龙纽斗形，方各四寸厚三寸，重一百一十余两，其篆文日“受命于天，既寿永昌”，览读骇异。即设香案叩拜，两院具疏，恭进朝廷。






## 大清朝改元 

　　大清朝改元天聪元年，即天启七年也，凡在十年，至崇祯九年丙子止。







# 卷三

> 天启七年丁卯八月至十二月



## 信王登极（天启二年九月二十二日封信王）

　　御讳由检，万历三十八年庚戌十二月生，光宗第五子熹宗嫡弟，初封信王。天启六年，王年十七矣。魏忠贤欲封国以远之，劝熹宗命王出府成婚。六月，选中大兴县民周奎女，年十六岁，三月二十八日子时生，闰六月钦天监奏信王婚礼，择十一月二十五日卯时搬移。十二月初十日午时尚冠。十六日纳征发册。二十二日安床。明年正月二十七日开面。二月初三卯时亲迎，即所娶殉节圣母也。丁卬八月十八日，熹宗疾笃，内谕奉圣夫人客氏，子侯国兴，拟封伯爵，即行具奏。十九日，魏忠贤与群臣议垂帘居摄，宰相施凤来曰：居摄远不可考，且学他不得。忠贤不悦而罢。诸臣请信王入视疾。二十二日，熹宗病革。召王入谕，以当为尧舜之君，善事中宫，及委用忠贤。王逊谢而出。申时熹宗崩，首相施凤来、张立极、英国公张惟贤等具笺往信府劝进。忠贤结信藩旧监徐应元，遂自请王入。王心危甚，袖食物以入，群臣闻之，咸欲奔入。至殿门，宦者不纳。是夜王秉烛独坐。夜分，有阉携剑过，王佯取视，留置几上。许给以价，闻巡逻声，劳苦之。命左右给酒食，欢声如雷。二十四日丁巳，即皇帝位于中极殿，受百官朝贺。朝时天忽鸣，诏以明年戊辰改元崇祯。自洪武至帝，凡十有六君云。






## 客氏出宫 

　　九月时圣衷渊穆，外廷观望，魏忠贤内不自安，因乞辞位，上不许。但命奉圣夫人客氏出外宅，初魏忠贤肆恶，如危中宫，害裕妃、成妃，用王体干，杀王安等，皆客氏成之也。客氏在宫中乘小轿，内官负之，俨然自视为熹庙八母之一。诞日，熹庙必临幸，升座劝饮，赏赉无算。往私宅，内侍王朝忠等数十人，着红前驱，乘舆至干清宫，亦不下。呼殿侍从之盛，不减圣驾。夜出灯炬簇拥，有如白昼。衣服鲜华，俨若神仙，到私宅升厅事，自管事至近侍挨次叩头，呼老祖太太千岁之声，喧阒震天。熹庙既崩，上命归私第，客氏五更衰服赴梓宫前，出一小函，用黄龙袱包裹，皆熹庙胎发痘痂，及累年剃发落齿指甲等，痛哭焚化而去。






## 陆万龄下狱 

　　初熹宗时，监生陆万龄请祠魏忠贤于国学之傍，谓孔子作春秋，而忠贤作要典，孔子诛少正卯，而忠贤诛东林也。许之。或谓恐圣驾幸学不便乃已。至是，国子监司业朱三俊，劾监生陵万龄、曹代请祠魏忠贤国学罪，有旨下陆、曹于狱。魏忠贤惧，因乞止建祠。上优答之。前赐额如故。余俱罢止。时有监生张某欲上疏请忠贤与孔子并尊，入国学，称见子路击之。遽殂。一日，上见恶生李映日比忠贤为周公疏，即逮问。时江西某官犹不识时，务欲建隆德祠以颂忠贤功，忠贤大惧，即奏将造祠钱粮解充辽饷，上允之。






## 崔呈秀回籍 

　　十月，上神明默操，宣州捷之，犹叙功加荫宁国公魏良卿、安平伯魏鹏，铁券成，犹命给之，既而杨维垣疏崔呈秀，借厂臣行私。乞正两观之诛，主事陆澄源亦参崔呈秀，夺情为安，忍于无亲。御史贾维春亦参崔呈秀，说事卖官，娶娼宣淫，但知有官，不知有母。三纲废弛，人禽不辨，方有旨令回籍守制。






## 钱元悫参魏忠贤 

　　钱元悫参魏忠贤（十月二十五日）

　　吏部主事钱元悫，疏参魏忠贤曰：称功颂德，遍于天下胜于王莽之妄行符命；列爵五等，畀于乳臭，胜于梁冀之一门五侯；遍列私人，分置要津，胜于王衍之狡兔三窟；舆金辇宝，藏积肃宁，胜于董卓之郿坞私藏；动辄称旨，钳制百僚，胜于赵高之指鹿为马；诛锄善类，元气伤残，胜于节甫之钩党迎众；阴养死士，陈兵自卫，胜于桓温之复壁置人；广开告讦，道路侧目，胜于则天朝之罗织忠良。种种罪恶，万剐不足以尽其辜，或念先朝遗奴，贷以不死，勒归私第。魏良卿等，速令解组归乡。以告讦获赏之张体干、夫头乘轿之张凌云、委官开棍之陈大用、长儿田尔耕、契友白太始、龚翼明等，或行诛戮，或行黜放，庶几朝廷肃清，海内允服。疏奏，上批该衙门知道。忠贤惧，其党吴淳夫、李夔龙、由吉、阮大铖、田尔耕、许显纯、崔应元、杨寰凡挂弹章者，俱自除求罢，上咸准回籍。






## 钱嘉征参忠贤十大罪 

　　钱嘉征参忠贤十大罪（十月二十六）

　　嘉兴县贡生钱嘉征，参魏忠圣十大罪。一曰并帝。群臣上疏，必归功厂臣，竟以忠贤上配先帝。二曰蔑后。罗织皇亲，几危中官。三曰弄兵。广招无籍，兴建内操。四曰无君。军国大事，一手障天。五曰克剥。新封三藩。不及福藩之一。忠贤封公，膏腴万顷。六曰无圣。敢以刀锯刑余，拟配俎豆。七日滥爵。公然袭上公之封，腼不知省。八曰滥冒武功。武臣出死力以捍圉，忠贤居樽俎以冒赏。九曰建生祠，一祠之建不下五万，岂士民之乐输。十曰通关节。干儿崔呈秀，孽子崔铎，贴出之文，复登贤书。种种叛逆，罄竹难书，万剐不尽。上颔之。魏忠贤不胜其愤。哭诉于上。上命内侍读疏，使跪听之。忠贤震恐丧魄应山一疏，珰罪大着，然罹惨祸以后，无敢有发其奸者矣，至是而元悫首参其罪，嘉征历暴其恶，使逆贤无逃躲处。真胆识双绝，可与大洪疏并垂千古（庚戌二月十九日用宾雨窗评）。






## 魏忠贤谪凤阳 

　　魏忠贤谪凤阳（十一月事）

　　逆贤知败，疏辞印务，上准闲住，遂夺司礼及厂印，发白虎殿守灵。后数日，疏辞公侯伯三爵，上准改，又疏缴进诰券田宅，着吏、户、工三部查收。礼科吴宏业、户部主事刘鼎卿、刑部员外史躬盛、御史安伸、龚萃肃、副史潘曾纮，纷纷上疏。或攻崔呈秀，田尔耕；或攻许显纯、倪文焕、阮大钺；或攻操江刘志选、兵侍潘汝祯等，俱干连魏逆云。此辈是鹰犬，忠贤是发纵，上俱不发票，将疏留中，密询宫府，查彼过恶，凡逼死贵人擅削成妃，甚至动摇中宫，事事有据，又参阅奏章，削夺大臣，黜逐言官，纵容校尉，到处拿人，监毙忠良无数。又分布心腹，掌握兵柄，结交文武，把持津要，假拿奸细，搜剔富户，追比官赃入己。又熹宗病笃，假传旨荫客氏，升大僚等，莫不是实。上震怒。批云：崔呈秀着九卿会勘，魏忠贤着内官刘应选、郑康升押发凤阳看守皇陵，籍其家。徐应元为忠贤分解。上骂曰：奴侪与奸臣相通，笞一百棍，发南京去。忠贤遂将珍宝四十辆、马千匹、壮士八百行，通政使杨绍震劾逆贤在途拥兵云云。乞早肆诸市朝。疏奏，上即传旨兵部云：朕临御以来，深思治理，乃有逆党魏忠贤擅窃国柄，奸盗内帑，诬陷忠良，草菅多命，狠如狼虎，本当肆市，以雪象冤，姑从轻降发凤阳，岂巨恶不思自改，致将素畜亡命之徒，身带凶刃，环拥随护，势若叛然，朕心甚恶，着锦衣卫差的当官旗前去扭解，押赴彼处交割，其经过地方，着该抚按等官，多拨官兵，沿途护送，所有跟随群奸，即时擒拿具奏，毋得纵容遗患。若有疏虞，罪有所归，尔兵部马上差官星速传示各该衙门。钦此。






## 魏忠贤自缢 

　　兵部闻旨，即差千户吴国安，前去扭解魏忠贤，至新店，距阜城县二十里，密得李永贞飞报，知不免，晚至县，宿尤克简家。时有京师白书生，作挂枝儿在外厢唱彻五更，形其昔时豪势，今日凄凉，言言讥刺，忠贤闻之，益凄闷，遂与李朝钦缢死。刘应选晨起见之大惧，与心腹至忠贤卧室，收取金宝，佯呼云：忠贤走矣。我去追耳，遂南驰。郑康升宿袁光灿家，惊起，报于县，申文上司，将车辆寄库，随人寄监，上籍其家，焚刑具，时珰势甚炽，外廷汹汹，虑有他变，上不动声色，神明独运，无一人之助，而诛逐元凶，再安社稷，天下翕然，诵圣智焉。予闻上始登极，问群臣曰：尧与舜孰贤？群臣对曰：尧善。上曰：不如舜，能诛四凶，意指魏阉也。






## 张瑞图回籍 

　　十二月，法司追论魏忠贤等罪，上命磔忠贤尸于河间。一日，上至赃罚库，见逆贤珍宝。叹曰：天下脂膏，被奴刻剥殆尽，忽顾金字贺屏，乃次相张瑞图亲笔，上大怒，即着回籍。

　　诛崔呈秀

　　时崔呈秀在苏州，一闭目即见受刑诸臣，忽报会勘，知不免。与宠妾萧灵犀，痛饮自缢。五十七岁矣。灵犀亦伏剑死。家赀籍没，呈秀斩首。

　　樵史载呈：秀自缢在十月初四日，或奉旨斩于蓟州，在十二月也。钟秀弟凝秀，浙江总兵，子铎文，仅五篇即中。

　　姚士慎参田、许

　　大理寺卿姚士慎等，奏曰：田尔耕掌锦衣卫，许显纯掌镇抚司，逆贤草菅人命，皆出两人之手云云。上即着原藉监候处决，已而伏诛，籍其家，天下快之。李永贞斩，刘若愚长系。

　　掠死客氏

　　上命太监王文政，严讯客氏，得宫人任身者八人，盖其出入掖庭，多携侍媵，谋为吕不韦、李园故事也。上大怒，立命赴浣衣局掠死，子侯国兴等，俱伏诛。

　　闻香心动

　　上御便殿阅章奏，闻香心动，诘近侍何来，对以宫中旧方。上叱令毁之。勿复进，因太息曰：皇考、皇兄，皆为此误也。

　　附记：一夕上与词臣论治，更余未退，上忽起，命内监秉烛绕行，遍阅壁隅，寂无所见。上既不言，群臣复不敢请，已而遥见殿角火星微耀，立命毁壁入视，见一小珰，持香端坐于内，询之，乃魏逆所使也。以上勤于政事，故爇此香，使欲心顿起耳。上曰：吾方静摄，而心忽动，固疑有是。命去之。

　　上初立，魏逆进国色四人，欲不受，恐致疑，遂纳之入宫。遍索其体，虚无他物。止带端各佩香丸一粒，大如黍子，名迷魂香，一触之，魂即为之迷矣。上命勿进。

　　二事皆魏阉蛊惑君心之计，自古人主与贤士大夫接则闻正言，见正事，君德有成，一入深宫，即与妇寺相狎矣，既耽声色，朝臣日疏，内竖肆虐，往往由此。

　　赠谥诸臣

　　群臣奏曰：杨涟之死，为参逆贤二十四罪；缪昌期之死，为代杨涟删润本稿；万燝为劾忠贤；李应升为申救万燝，及阻忠贤陵工叙功；魏大中不肯与魏广微通谱；周顺昌为魏大中寄子，左光斗、袁化中、周朝瑞等俱不附逆；高攀高为劾崔呈秀；夏之令为奸细传孟春事，与贤忤；苏继欧因送饭杨涟，又与崔呈秀有隙；周起元为与织造大监，争论同知杨姜，因波及黄尊素受害。各官俱无辜屈死，遂各赠谥及云。

　　廷推六相

　　十一月，廷推阁员，以钱龙锡、杨景辰、来宗道、李标、周道登、刘鸿训为大学士，入阁办事。







# 卷四
> 崇祯元年戊辰



## 思宗烈皇帝

　　思宗，光宗之子，熹宗之弟也。丁卯八月即位，戊辰，改元崇祯。自太祖戊申建元洪武，迄今戊辰，共二百六十载。帝在位十七年，甲申之变，以身殉国，宏光朝礼部尚书顾锡畴议谥庙号思宗烈皇帝，周皇后为孝节皇后。忻城伯赵之龙言思非美字。乙酉二月，礼臣管绍宁请改谥毅宗烈皇帝。大清朝摄政王入燕，命明之词臣中允李明睿议谥号。明睿谥帝为怀宗端皇帝，周皇后为烈皇后。故大清纪则称怀宗，从时宪也。而草野无知，或称思宗，又简称毅宗者，传旧闻也。顾锡畴，苏之昆山人；管绍宁，常之武进人；李明睿，江右南昌人。

　　按谥法：慈仁短折曰怀，昔刘聪寇陷洛阳，执晋怀帝杀之，年甫三十。宋端宗为元兵所迫，崩于碙州，年仅十一。是怀与端，俱非美字。先帝以身殉社稷，大义也。摄政王入京，首命议谥，尊帝之意可知，而明睿以明之旧臣，素膺宠渥，不以美谥加帝，而称以怀端，是视帝与青衣天子及夭折童子等耳。而遗闻犹谓其公忠炼达，过矣。

　　予思太祖戊申建元，思庙戊辰改元，止于甲申。是戊起而申止也。明之大统，始于戊申，亦终于戊申，岂非数欤！






## 倪元璐论东林 

　　倪元璐，字鸿宝，上虞人。天启二年壬戌进士，授庶吉士。思宗文为翰林编修。元年正月上言略云：凡攻崔、魏者，必引东林为并案。夫以东林为邪党，将复以何名加崔、魏？崔、魏而既邪党矣，向之首劾忠贤，重论呈秀者，又邪党乎？夫东林，亦天下之才薮也。但或绳人过刻，持论太深，谓非中行则可，谓非狂猖则不可。议者能以忠厚之心，曲原此辈，而独持已甚之论，苛责吾徒，臣所谓方隅未化者此也。韩爌清忠有执，上所鉴知，而廷议殊有异同。词臣文震孟，正学强骨，二月居官，昌言获罪，今起用之旨再下，谬悠之谈日甚。臣所谓正气未伸者此也。总之，臣论不主调停，而主别白，不争二臣之用不用，而争一日之是非。至海内讲学书院，凡经逆珰矫旨拆毁者，并宜葺复。上曰：朕屡旨起废，务秉虚公，有何方隅未化，正气未伸，惟各书院不得倡言创复，以滋纷扰。






## 瞿式耜六不平 

　　瞿式耜，字稼轩，号起田，常熟人。会元景淳之孙也。万历四十四年丙辰进士，授永丰知县，调江陵令，行取考选，授户科给事中。感时事，上六不平。疏曰：如张差一案，主风颠者，虽为仰承慈孝之深衷，然主挺击者，亦未始非保护东宫之至意。千金之子，突有无知执械闯入内室，为纪纲者，尚当执而问之，禁中何地，任妄男子作此举动，而一昧以风颠二字抹之，乃慈宁召见，刘光复以半吞半吐之词，迹涉唐突，以致触忌幽囚，今既追录其忠，赠恤祭葬，频频有加矣，而赤心调护东宫之王之采，无望赠恤殊恩，并复官而靳之，至今稿葬城外，遗骨不能还乡，恐先帝有灵，当自怜之，千秋有史，当自白之。臣之所谓不平者一也。红丸一案，主弑逆之说者，固属偏见，然先帝圣躬，委顿至此，岂臣子尝试邀功之日，彼崔文升、李可灼不加一僇，则亦幸矣，乃优旨批答，放归原籍，扬扬昼锦，即今圣明在御，褒忠殛佞，千古一时，彼嫉恶防奸之孙慎行，尚推敲启事，不遗余力，而么么可灼，先登访册，俨然与废弃诸贤并列，何以服天下之人心乎？臣之所谓不平者二也。移宫一案，在杨涟、左光斗一时激烈微过，或不能解于居功迫上之疑，然一腔拥护，先帝为心，亦未始非杜渐防微深意。贾继春之持论，自是移宫后一截处分，以补杨涟说之未尽，非相反也，今必欲以移宫一议为涟罪案，何居乎？涟幸而有击珰二十四罪之疏，不能没其除奸大功，赠恤不得不从优耳。使果如诸臣一偏之见，不将与王之采、孙慎行同其沈抑乎？臣之所谓不平者三也。封疆为重，彼失事者罪抚无逃矣，乃熊廷弼枭首西市，且传首九边，而三路丧师之杨镐，与擅离信地之王化贞，竟逍遥福堂，甚且有以化贞登荐牍者，又何以服廷弼之心。并何以服天下人之心平？人皆知廷弼以门户杀，非以封疆杀，而究竟无人敢讼言之者，使服辜者服辜，而漏网者漏网，将来何以严边臣失事之禁乎？臣之所谓不平者四也。杨、左与王安声息相通，诚不知有无，然其主意无非羽翼先帝；神祖升遐之日。使倥偬之中，大权不至旁窃，宗社安于泰山，初非与安有交结之情，如崔呈秀党附魏忠贤，为不解之谊也。乃今动辄以王、杨、崔、魏为对案，无论杨不可与崔对，即王亦岂可与魏对？又以杨、左交结王安，与崔呈秀交结魏忠贤同类并称，凡有心知，熟不痛之？今即赠荫恤录，恩典无所不至然以一片血忠，被此恶名，能无钦恨于九泉乎？臣之所谓不平者五也。大臣者，小臣之纲也。而宰相又为诸大臣之纲。向者阿党取容，权珰作势，已多次第伏法，然大者卿贰，小者台郎，彼见巍巍政府，甘作干儿，谁不惴惴身家，自捐名节。令五虎辈虽罪未尽，赃未籍没，人心犹有余憾，然亦既显暴具罪状于天下矣，彼造意主谋，无毒不具之魏广微，固宠遂膻，无丑不备之顾秉谦，与夫媚珰而反取厌之冯铨珰败而犹弥缝之黄立极，顾乃死不僇尸，生不褫夺，窃恩纶而夸奕世，拥富贵以乐余年，其何以为大臣党阉之戒乎？臣之所谓不平者六也。方今公道昭明，已无闭郁偏枯之病。而或巨奸藏锋于脱网，或幽贞抱泣于向隅。或薰莸苍素，一时尚多讹乱之言；或黜陟斧钺，四海未尽澄清之望。有一于此，俱非荡平。臣是以不避恩仇、不顾鼎镬，直陈其原委。






## 韩一良论贿赂 

　　六月，户科给事韩一良上言，皇上谕群臣有文官不爱钱之语，然今之世，何处非用钱之地，何官非爱钱之人，向以钱进，安得不以钱偿。臣起县官，居言路，以官言之，则县官行贿之首，而给事纳贿之魁。今俱咎守令之不廉。然守令亦安得廉，俸薪几何，上司督取不曰无碍官银。则曰未完纸赎，冲途过客，动有书仪，考满朝觐，不下三四千金，而欲守令之廉得乎？上嘉纳之。寻擢右佥都御史。






## 刘宗周论近功小利 

　　九月辛亥顺天府尹刘宗周上言，陛下励精求治，宵旰非宁，朝令夕考，庶几太平之致。然程效太急，不免见小利而慕近功。今日所汲汲乎近功者，非辽事乎，当此三空四尽之日，竭天下之力，以养饥军。而军愈骄；聚天下之军，以冀一战，而战无日；此计之左也。今日所规于小利者，非理财一事乎？有司以掊克为循良，而抚字之政绝；上官以催征为考课，而黜陟之法亡；赤子无宁岁矣。顷者严贼吏之诛，自执政以下，坐重典者十余人，然贪风不尽者，皆言利有以启之也。其后国事决裂，尽如宗周言。宗周，字启东。绍兴山阴人，学者称为念台先生。万历二十九年辛丑进士。






## 温体仁参钱谦益 

　　十一月，上御暖阁，召问温体仁参钱谦益浙闱关节之事。先是，有旨会推枚卜，钱谦益名列第二，而温体仁不与。体仁因参谦益，受田千秋数千金之贿，以一朝平步上青天为关节。取中之，结党欺君，故上召对诘问。体仁与谦益质辩不已。上问诸臣。周延儒对曰：田千秋关节是真。辅臣钱龙锡等对曰：关节实与钱谦益无干。上曰：关节既真，他为主考，如何说不是他。遂命拟旨。钱谦益既有物议，回籍听勘。田千秋下法司再问，科臣章允儒辩体仁以党字加诸臣。是从来小人害君子榜样。上怒其胡扯，着锦衣卫拿下。





## 袁崇焕陛见 
　　先是崇焕在宁远专主款。六年十月。遣喇嘛僧镏南木座等往大清军中唁，问意欲议和。僧回，上诏曰：喇嘛请劝之书诈也。宜整以备之。无为逊言所愚。七年二月，崇焕奏敌使恭顺求款。上亦谓诚伪未可信。七月。崇焕以主侦敌之说，物议纷纷。遂以病乞归。故和议未就。及思宗元年七月癸酉，召崇焕于平台，慰劳甚至。问边关何日可定？

　　崇焕应曰臣请五年为陛下肃清边陲。上曰：五年灭敌，朕不吝封侯之赏。时四辅臣钱龙锡等侍立。俱奏曰：崇焕肝胆、意气、识见、方略，种种可嘉，真奇男子也。上悦。赐茶果瓜饼而退，焕出，朝臣问五年之期，当有定算否？焕曰：上期望甚迫，故以五年慰圣心。识者曰：主上英明，后且按期责效，崇焕不旋踵矣。时期议忧毛文龙难驭，大学士钱龙锡，过崇焕语及之，遂定计出，癸未赐崇焕尚方剑。先是降将李永芳，献策于大清主曰：兵入中国，恐文龙截后，须通书崇焕，使杀文龙，佯许还辽。大清主从之。崇焕答书密允，复以告病回籍，乃寝。至是，再任，思杀文龙，则辽可得。因奏减岛粮兵变可图，遂减八万，止解二万八千，后竟不解。时屯田主事徐尔一在籍叹曰：辽左兴师十载，任东事者，如经略杨镐则丧师，袁应泰则陷城，熊廷弼则败逃，巡抚王化贞则失机，总兵刘綎则阵亡，马林则挫锋，其余不可胜述，而投降者，亦不知几许，未有如毛师开镇九年，护持两国，复城献俘者，而庙堂诸臣，反生异议，裁减军饷，军饷一减，则将士灰心矣。遂上疏，竟不省。





## 毛文龙鸭绿江之捷 

　　崇祯元年，大清朝五王、六王及刘爱塔率兵二万自镇江至，欲报义州之役。文龙以八千人与部下十将御之，爱塔以四百骑战败，降文龙。大清因是密通书崇焕，订前约，图文龙，崇焕信之。






## 大清收诸部落 

　　初广宁塞外，有炒化、暖兔、贵英诸部，蓟镇三协，有三十六家守门。诸部皆受赏。至是中外迎上旨，并革其赏。诸部哄然。会塞外饥请赈，上坚不予。于是东边诸部落，群起扬去。大清遂尽收属建州，而边事不可为矣。此元年七月也。